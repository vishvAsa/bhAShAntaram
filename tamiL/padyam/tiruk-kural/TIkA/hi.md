+++
title = "Hi"
+++
भाग–१: धर्म- कांड

अध्याय 1. ईश्वर-स्तुति


1
अक्षर सबके आदि में, है अकार का स्थान ।  
अखिल लोक का आदि तो, रहा आदि भगवान ॥


2
विद्योपार्जन भी भला, क्या आयेगा काम ।  
श्रीपद पर सत्याज्ञ के, यदि नहिं किया प्रणाम ॥


3
हृदय-पद्‍म-गत ईश के, पाद-पद्‍म जो पाय ।  
श्रेयस्कर वरलोक में, चिरजीवी रह जाय ॥


4
राग-द्वेष विहीन के, चरणाश्रित जो लोग ।  
दुःख न दे उनको कभी, भव-बाधा का रोग ॥


5
जो रहते हैं ईश के, सत्य भजन में लिप्त ।  
अज्ञानाश्रित कर्म दो, उनको करें न लिप्त ॥


6
पंचेन्द्रिय-निग्रह किये, प्रभु का किया विधान ।  
धर्म-पंथ के पथिक जो, हों चिर आयुष्मान ॥


7
ईश्वर उपमारहित का, नहीं पदाश्रय-युक्त ।  
तो निश्चय संभव नहीं, होना चिन्ता-मुक्त ॥


8
धर्म-सिन्धु करुणेश के, शरणागत है धन्य ।  
उसे छोड दुख-सिन्धु को, पार‍ न पाये अन्य ॥


9
निष्क्रिय इन्द्रिय सदृश ही, 'सिर' है केवल नाम ।  
अष्टगुणी के चरण पर, यदि नहिं किया प्रणाम ॥


10
भव-सागर विस्तार से, पाते हैं निस्तार ।  
ईश-शरण बिन जीव तो, कर नहीं पाये पार ॥

अध्याय 2 . वर्ष- महत्व


11
उचित समय की वृष्टि से, जीवित है संसार ।  
मानी जाती है तभी, वृष्टि अमृत की धार ॥


12
आहारी को अति रुचिर‍, अन्नरूप आहार ।  
वृष्ति सृष्टि कर फिर स्वयं, बनती है आहार ॥


13
बादल-दल बरसे नहीं, यदि मौसम में चूक ।  
जलधि-धिरे भूलोक में, क्षुत से हो आति हूक ॥


14
कर्षक जन से खेत में, हल न चलाया जाय ।  
धन-वर्षा-संपत्ति की, कम होती यदि आय ॥


15
वर्षा है ही आति प्रबल, सब को कर बरबाद ।  
फिर दुखियों का साथ दे, करे वही आबाद ॥


16
बिना हुए आकाश से, रिमझिम रिमझिम वृष्टि ।  
हरि भरी तृण नोक भी, आयेगी नहीं दृष्टि ॥


17
घटा घटा कर जल‍धि को, यदि न करे फिर दान ।  
विस्तृत बड़े समुद्र का, पानी उतरा जान ॥


18
देवाराधन नित्य का, उत्सव सहित अमंद ।  
वृष्टि न हो तो भूमि पर, हो जावेगा बंद ॥


19
इस विस्तृत संसार में, दान पुण्य तप कर्म ।  
यदि पानी बरसे नहीं, टिकें न दोनों कर्म ॥


20
नीर बिना भूलोक का, ज्यों न चले व्यापार ।  
कभी किसी में नहिं टिके, वर्षा बिन आचार ॥

अध्याय 3. सन्यासी- महिमा


21
सदाचार संपन्न जो, यदि यति हों वे श्रेष्ठ ।  
धर्मशास्त्र सब मानते, उनकी महिमा श्रेष्ठ ॥


22
यति-महिमा को आंकने, यदि हो कोई यत्न ।  
जग में मृत-जन-गणन सम, होता है वह यत्न ॥


23
जन्म-मोक्ष के ज्ञान से, ग्रहण किया सन्यास ।  
उनकी महिमा का बहुत, जग में रहा प्रकाश ॥


24
अंकुश से दृढ़ ज्ञान के, इन्द्रिय राखे आप ।  
ज्ञानी वह वर लोक का, बीज बनेगा आप ॥


25
जो है इन्द्रिय-निग्रही, उसकी शक्ति अथाह ।  
स्वर्गाधीश्वर इन्द्र ही, इसका रहा गवाह ॥


26
करते दुष्कर कर्म हैं, जो हैं साधु महान ।  
दुष्कर जो नहिं कर सके, अधम लोक वे जान ॥


27
स्पर्श रूप रस गन्ध औ', शब्द मिला कर पंच ।  
समझे इन्के तत्व जो, समझे वही प्रपंच ॥


28
भाषी वचन अमोध की, जो है महिमा सिद्ध ।  
गूढ़ मंत्र उनके कहे, जग में करें प्रसिद्ध ॥


29
सद्गुण रूपी अचल पर, जो हैं चढ़े सुजान ।  
उनके क्षण का क्रोध भी, सहना दुष्कर जान ॥


30
करते हैं सब जीव से, करुणामय व्यवहार ।  
कहलाते हैं तो तभी, साधु दया-आगार ॥

अध्याय 4. धर्म पर आग्रह


31
मोक्षप्रद तो धर्म है, धन दे वही अमेय ।  
उससे बढ़ कर जीव को, है क्या कोई श्रेय ॥


32
बढ़ कर कहीं सुधर्म से, अन्य न कुछ भी श्रेय ।  
भूला तो उससे बड़ा, और न कुछ अश्रेय ॥


33
यथाशक्ति करना सदा, धर्मयुक्त ही कर्म ।  
तन से मन से वचन से, सर्व रीती से धर्म  ।  


34
मन का होना मल रहित, इतना ही है धर्म ।  
बाकी सब केवल रहे, ठाट-बाट के कर्म ॥


35
क्रोध लोभ फिर कटुवचन, और जलन ये चार ।  
इनसे बच कर जो हुआ, वही धर्म का सार ॥


36
'बाद करें मरते समय', सोच न यों, कर धर्म ।  
जान जाय जब छोड़ तन, चिर संगी है धर्म ॥


37
धर्म-कर्म के सुफल का, क्या चाहिये प्रमाण ।  
शिविकारूढ़, कहार के, अंतर से तू जान ॥


38
बिना गँवाए व्यर्थ दिन, खूब करो यदि धर्म ।  
जन्म-मार्ग को रोकता, शिलारूप वह धर्म ॥


39
धर्म-कर्म से जो हुआ, वही सही सुख-लाभ ।  
अन्य कर्म से सुख नहीं, न तो कीर्ति का लाभ ॥


40
करने योग्य मनुष्य के, धर्म-कर्म ही मान ।  
निन्दनीय जो कर्म हैं, वर्जनीय ही जान ॥

अध्याय 5. गार्हस्थ्य


41
धर्मशील जो आश्रमी, गृही छोड़ कर तीन ।  
स्थिर आश्रयदाता रहा, उनको गृही अदीन ॥


42
उनका रक्षक है गृही, जो होते हैं दीन ।  
जो अनाथ हैं, और जो, मृतजन आश्रयहीन ॥


43
पितर देव फिर अतिथि जन, बन्धु स्वयं मिल पाँच ।  
इनके प्रति कर्तव्य का, भरण धर्म है साँच ॥


44
पापभीरु हो धन कमा, बाँट यथोचित अंश ।  
जो भोगे उस पुरुष का, नष्ट न होगा वंश ॥


45
प्रेम- युक्त गार्हस्थ्य हो, तथा धर्म से पूर्ण ।  
तो समझो वह धन्य है, तथा सुफल से पूर्ण ॥


46
धर्म मार्ग पर यदि गृही, चलायगा निज धर्म ।  
ग्रहण करे वह किसलिये, फिर अपराश्रम धर्म ॥


47
भरण गृहस्थी धर्म का, जो भी करे गृहस्थ ।  
साधकगण के मध्य वह, होता है अग्रस्थ ॥


48
अच्युत रह निज धर्म पर, सबको चला सुराह ।  
क्षमाशील गार्हस्थ्य है, तापस्य से अचाह ॥


49
जीवन ही गार्हस्थ्य का, कहलाता है धर्म ।  
अच्छा हो यदि वह बना, जन-निन्दा बिन धर्म ॥


50
इस जग में है जो गृही, धर्मनिष्ठ मतिमान ।  
देवगणों में स्वर्ग के, पावेगा सम्मान ॥

अध्याय 6. सहधर्मिणी


51
गृहिणी-गुण-गण प्राप्त कर, पुरुष-आय अनुसार ।  
जो गृह-व्यय करती वही, सहधर्मिणी सुचार ॥


52
गुण-गण गृहणी में न हो, गृह्य-कर्म के अर्थ ।  
सुसंपन्न तो क्यों न हो, गृह-जीवन है व्यर्थ ॥


53
गृहिणी रही सुधर्मिणी, तो क्या रहा अभाव ।  
गृहिणी नहीं सुधर्मिणी, किसका नहीं अभाव ॥


54
स्त्री से बढ़ कर श्रेष्ठ ही, क्या है पाने योग्य ।  
यदि हो पातिव्रत्य की, दृढ़ता उसमें योग्य ॥


55
पूजे सती न देव को, पूज जगे निज कंत ।  
उसके कहने पर ‘बरस’, बरसे मेघ तुरंत ॥


56
रक्षा करे सतीत्व की, पोषण करती कांत ।  
गृह का यश भी जो रखे, स्त्री है वह अश्रांत ॥


57
परकोटा पहरा दिया, इनसे क्या हो रक्ष ।  
स्त्री हित पातिव्रत्य ही, होगा उत्तम रक्ष ॥


58
यदि पाती है नारियाँ, पति पूजा कर शान ।  
तो उनका सुरधाम में, होता है बहुमान ॥


59
जिसकी पत्नी को नहीं, घर के यश का मान ।  
नहिं निन्दक के सामने, गति शार्दूल समान ॥


60
गृह का जयमंगल कहें, गृहिणी की गुण-खान ।  
उनका सद्भूषण कहें, पाना सत्सन्तान ॥

अध्याय 7. संतान-लाभ


61
बुद्धिमान सन्तान से, बढ़ कर विभव सुयोग्य ।  
हम तो मानेंगे नहीं, हैं पाने के योग्य ॥


62
सात जन्म तक भी उसे, छू नहिं सकता ताप ।  
यदि पावे संतान जो, शीलवान निष्पाप ॥


63
निज संतान-सुकर्म से, स्वयं धन्य हों जान ।  
अपना अर्थ सुधी कहें, है अपनी संतान ॥


64
नन्हे निज संतान के, हाथ विलोड़ा भात ।  
देवों के भी अमृत का, स्वाद करेगा मात ॥


65
निज शिशु अंग-स्पर्श से, तन को है सुख-लाभ ।  
टूटी- फूटी बात से, श्रुति को है सुख-लाभ ॥


66
मुरली-नाद मधुर कहें, सुमधुर वीणा-गान ।  
तुतलाना संतान का, जो न सुना निज कान ॥


67
पिता करे उपकार यह, जिससे निज संतान ।  
पंडित-सभा-समाज में, पावे अग्रस्थान ॥


68
विद्यार्जन संतान का, अपने को दे तोष ।  
उससे बढ़ सब जगत को, देगा वह संतोष ॥


69
पुत्र जनन पर जो हुआ, उससे बढ़ आनन्द ।  
माँ को हो जब वह सुने, महापुरुष निज नन्द ॥


70
पुत्र पिता का यह करे, बदले में उपकार ।  
`धन्य धन्य इसके पिता’, यही कहे संसार ॥

अध्याय 8. प्रेम-भाव


71
अर्गल है क्या जो रखे, प्रेमी उर में प्यार ।  
घोषण करती साफ़ ही, तुच्छ नयन-जल-धार ॥


72
प्रेम-शून्य जन स्वार्थरत, साधें सब निज काम ।  
प्रेमी अन्यों के लिये, त्यागें हड्डी-चाम ॥


73
सिद्ध हुआ प्रिय जीव का, जो तन से संयोग ।  
मिलन-यत्न-फल प्रेम से, कहते हैं बुध लोग ॥


74
मिलनसार के भाव को, जनन करेगा प्रेम ।  
वह मैत्री को जन्म दे, जो है उत्तम क्षेम ॥


75
इहलौकिक सुख भोगते, निश्रेयस का योग ।  
प्रेमपूर्ण गार्हस्थ्य का, फल मानें बुध लोग ॥


76
साथी केवल धर्म का, मानें  प्रेम, अजान ।  
त्राण करे वह प्रेम ही, अधर्म से भी जान ॥


77
कीड़े अस्थिविहीन को, झुलसेगा ज्यों धर्म ।  
प्राणी प्रेम विहीन को, भस्म करेगा धर्म ॥


78
नीरस तरु मरु भूमि पर, क्या हो किसलय-युक्त ।  
गृही जीव वैसा समझ, प्रेम-रहित मन-युक्त ॥


79
प्रेम देह में यदि नहीं, बन भातर का अंग ।  
क्या फल हो यदि पास हों, सब बाहर के अंग ॥


80
प्रेम-मार्ग पर जो चले, देह वही सप्राण ।  
चर्म-लपेटी अस्थि है, प्रेम-हीन की मान ॥

अध्याय 9. अतिथि-सत्कार


81
योग-क्षेम निबाह कर, चला रहा घर-बार ।  
आदर करके अतिथि का, करने को उपकार ॥


82
बाहर ठहरा अतिथि को, अन्दर बैठे आप ।  
देवामृत का क्यों न हो, भोजन करना पाप ॥


83
दिन दिन आये अतिथि का, करता जो सत्कार ।  
वह जीवन दारिद्रय का, बनता नहीं शिकार ॥


84
मुख प्रसन्न हो जो करे, योग्य अतिथि-सत्कार ।  
उसके घर में इन्दिरा, करती सदा बहार ॥


85
खिला पिला कर अतिथि को, अन्नशेष जो खाय ।  
ऐसों के भी खेत को, काहे बोया जाया ॥


86
प्राप्त अतिथि को पूज कर, और अतिथि को देख ।  
जो रहता, वह स्वर्ग का, अतिथि बनेगा नेक ॥


87
अतिथि-यज्ञ के सुफल की, महिमा का नहिं मान ।  
जितना अतिथि महान है, उतना ही वह मान ॥


88
'कठिन यत्न से जो जुड़ा, सब धन हुआ समाप्त' ।  
यों रोवें, जिनको नहीं, अतिथि-यज्ञ-फल प्राप्त ॥


89
निर्धनता संपत्ति में, अतिथि-उपेक्षा जान ।  
मूर्ख जनों में मूर्ख यह, पायी जाती बान ॥


90
सूंघा ‘अनिच्च’ पुष्प को, तो वह मुरझा जाय ।  
मुँह फुला कर ताकते, सूख अतिथि-मुख जाय ॥

अध्याय 10. मधुर-भाषण


91
जो मूँह से तत्वज्ञ के, हो कर निर्गत शब्द ।  
प्रेम-सिक्त निष्कपट हैं, मधुर वचन वे शब्द ॥


92
मन प्रसन्न हो कर सही, करने से भी दान ।  
मुख प्रसन्न भाषी मधुर, होना उत्तम मान ॥


93
ले कर मुख में सौम्यता, देखा भर प्रिय भाव ।  
बिला हृद्‍गत मृदु वचन, यही धर्म का भाव ॥


94
दुख-वर्धक दारिद्र्य भी, छोड़ जायगा साथ ।  
सुख-वर्धक प्रिय वचन यदि, बोले सब के साथ ॥


95
मृदुभाषी होना तथा, नम्र-भाव से युक्त ।  
सच्चे भूषण मनुज के, अन्य नहीं है उक्त ॥


96
होगा ह्रास अधर्म का, सुधर्म का उत्थान ।  
चुन चुन कर यदि शुभ वचन, कहे मधुरता-सान ॥


97
मधुर शब्द संस्कारयुत, पर को कर वरदान ।  
वक्ता को नय-नीति दे, करता पुण्य प्रदान ॥


98
ओछापन से रहित जो, मीठा वचन प्रयोग ।  
लोक तथा परलोक में, देता है सुख-भोग ॥


99
मधुर वचन का मधुर फल, जो भोगे खुद आप ।  
कटुक वचन फिर क्यों कहे, जो देता संताप ॥


100
रहते सुमधुर वचन के, कटु कहने की बान ।  
यों ही पक्का छोड़ फल, कच्चा ग्रहण समान ॥

अध्याय 11. कृतज्ञता


101
उपकृत हुए बिना करे, यदि कोइ उपकार ।  
दे कर भू सुर-लोक भी, मुक्त न हो आभार ॥


102
अति संकट के समय पर, किया गया उपकार ।  
भू से अधिक महान है, यद्यपि अल्पाकार ॥

103
स्वार्थरहित कृत मदद का, यदि गुण आंका जाय ।  
उदधि-बड़ाई से बड़ा, वह गुण माना जाय ॥


104
उपकृति तिल भर ही हुई, तो भी उसे सुजान ।  
मानें ऊँचे ताड़ सम, सुफल इसी में जान ॥


105
सीमित नहिं, उपकार तक, प्रत्युपकार- प्रमाण ।  
जितनी उपकृत-योग्यता, उतना उसका मान ॥


106
निर्दोषों की मित्रता, कभी न जाना भूल ।  
आपद-बंधु स्नेह को, कभी न तजना भूल ॥


107
जिसने दुःख मिटा दिया, उसका स्नेह स्वभाव ।  
सात जन्म तक भी स्मरण, करते महानुभाव ॥


108
भला नहीं है भूलना, जो भी हो उपकार ।  
भला यही झट भूलना, कोई भी अपकार ॥


109
हत्या सम कोई करे, अगर बड़ी कुछ हानि ।  
उसकी इक उपकार-स्मृति, करे हानि की हानि ॥


110
जो भी पातक नर करें, संभव है उद्धार ।  
पर है नहीं कृतघ्न का, संभव ही निस्तार ॥

अध्याय 12. मध्यस्थता


111
मध्यस्थता यथेष्ट है, यदि हो यह संस्कार ।  
शत्रु मित्र औ’ अन्य से, न्यायोचित व्यवहार ॥


112
न्यायनिष्ठ की संपदा, बिना हुए क्षयशील ।  
वंश वंश का वह रहे, अवलंबन स्थितिशील ॥


113
तजने से निष्पक्षता, जो धन मिले अनन्त ।  
भला, भले ही, वह करे तजना उसे तुरन्त ॥


114
कोई ईमान्दार है, अथवा बेईमान ।  
उन उनके अवशेष से, होती यह पहचान ॥


115
संपन्नता विपन्नता, इनका है न अभाव ।  
सज्जन का भूषण रहा, न्यायनिष्ठता भाव ॥


116
सर्वनाश मेरा हुआ, यों जाने निर्धार ।  
चूक न्याय-पथ यदि हुआ, मन में बुरा विचार ॥


117
न्यायवान धर्मिष्ठ की, निर्धनता अवलोक ।  
मानेगा नहिं हीनता, बुद्धिमान का लोक ॥


118
सम रेखा पर हो तुला, ज्यों तोले सामान ।  
भूषण महानुभाव का, पक्ष न लेना मान ॥


119
कहना सीधा वचन है, मध्यस्थता ज़रूर ।  
दृढ़ता से यदि हो गयी, चित्त-वक्रता दूर ॥


120
यदि रखते पर माल को, अपना माल समान ।  
वणिक करे वाणीज्य तो, वही सही तू जान ॥

अध्याय 13. संयम्‍शीलता


121
संयम देता मनुज को, अमर लोक का वास ।  
झोंक असंयम नरक में, करता सत्यानास ॥


122
संयम की रक्षा करो, निधि अनमोल समान ।  
श्रेय नहीं है जीव को, उससे अधिक महान ॥


123
कोई संयमशील हो, अगर जानकर तत्व ।  
संयम पा कर मान्यता, देगा उसे महत्व ॥


124
बिना टले निज धर्म से, जो हो संयमशील ।  
पर्वत से भी उच्चतर, होगा उसका डील ॥


125
संयम उत्तम वस्तु है, जन के लिये अशेष ।  
वह भी धनिकों में रहे, तो वह धन सुविशेष ॥


126
पंचेन्द्रिय-निग्राह किया, कछुआ सम इस जन्म ।  
तो उससे रक्षा सुदृढ़, होगी सातों जन्म ॥


127
चाहे औरोंको नहीं, रख लें वश में जीभ ।  
शब्द-दोष से हों दुखी, यदि न वशी हो जीभ ॥


128
एक बार भी कटुवचन, पहुँचाये यदि कष्ट ।  
सत्कर्मों के सुफल सब, हो जायेंगे नष्ट ॥


129
घाव लगा जो आग से, संभव है भर जाय ।  
चोट लगी यदि जीभ की, कभी न मोटी जाय ॥


130
क्रोध दमन कर जो हुआ, पंडित यमी समर्थ ।  
धर्म-देव भी जोहता, बाट भेंट के अर्थ ॥

अध्याय 14. आचारशीलता


131
सदाचार-संपन्नता, देती सब को श्रेय ।  
तब तो प्राणों से अधिक, रक्षणीय वह ज्ञेय ॥


132
सदाचार को यत्न से, रखना सहित विवेक ।  
अनुशीलन से पायगा, वही सहायक एक ॥


133
सदाचार-संपन्नता, है कुलीनता जान ।  
चूके यदि आचार से, नीच जन्म है मान ॥


134
संभव है फिर अध्ययन, भूल गया यदि वेद ।  
आचारच्युत विप्र के, होगा कुल का छेद ॥


135
धन की ज्यों ईर्ष्यालु के, होती नहीं समृद्धि ।  
आचारहीन की नहीं, कुलीनता की वृद्धि ॥


136
सदाचार दुष्कर समझ, धीर न खींचे हाथ ।  
परिभव जो हो जान कर, उसकी च्युति के साथ ॥


137
सदाचार से ही रही, महा कीर्ति की प्राप्ति ।  
उसकी च्युति से तो रही, आति निन्दा की प्राप्ति ॥


138
सदाचार के बीज से, होता सुख उत्पन्न ।  
कदाचार से ही सदा, होता मनुज विपन्न ॥


139
सदाचारयुत लोग तो, मुख से कर भी भूल ।  
कहने को असमर्थ हैं, बुरे वचन प्रतिकूल ॥


140
जिनको लोकाचार की, अनुगति का नहिं ज्ञान ।  
ज्ञाता हों सब शास्त्र के, जानों उन्हें अजान ॥

अध्याय 15. परदार- विरति


141
परपत्नी-रति-मूढ़ता, है नहिं उनमें जान ।  
धर्म-अर्थ के शास्त्र का, जिनको तत्वज्ञान ॥


142
धर्म-भ्रष्टों में नही, ऐसा कोई मूढ़ ।  
जैसा अन्यद्वार पर, खड़ा रहा जो मूढ़ ॥


143
दृढ़ विश्वासी मित्र की, स्त्री से पापाचार ।  
जो करता वो मृतक से, भिन्न नहीं है, यार ॥


144
क्या होगा उसको अहो, रखते विभव अनेक ।  
यदि रति हो पर-दार में, तनिक न बुद्धि विवेक ॥


145
पर-पत्नी-रत जो हुआ, सुलभ समझ निश्शंक ।  
लगे रहे चिर काल तक, उसपर अमिट कलंक ॥


146
पाप, शत्रुता, और भय, निन्दा मिल कर चार ।  
ये उसको छोड़ें नहीं, जो करता व्यभिचार ॥


147
जो गृहस्थ पर-दार पर, होवे नहिं आसक्त ।  
माना जाता है वही, धर्म-कर्म अनुरक्त ॥


148
पर-नारी नहिं ताकना, है धीरता महान ।  
धर्म मात्र नहिं संत का, सदाचरण भी जान ॥


149
सागर-बलयित भूमि पर, कौन भोग्य के योग्य ।  
आलिंगन पर- नारि को, जो न करे वह योग्य ॥


150
पाप- कर्म चाहे करें, धर्म मार्ग को छोड़ ।  
पर-गृहिणी की विरति हो, तो वह गुण बेजोड़ ॥

अध्याय 16. क्षमाशीलता


151
क्षमा क्षमा कर ज्यों धरे, जो खोदेगा फोड़ ।  
निन्दक को करना क्षमा, है सुधर्म बेजोड़ ॥


152
अच्छा है सब काल में, सहना अत्याचार ।  
फिर तो उसको भूलना, उससे श्रेष्ठ विचार ॥


153
दारिद में दारिद्रय है, अतिथि-निवारण-बान ।  
सहन मूर्ख की मूर्खता, बल में भी बल जान ॥


154
अगर सर्व-गुण-पूर्णता, तुमको छोड़ न जाय ।  
क्षमा-भाव का आचरण, किया लगन से जाय ॥


155
प्रतिकारी को जगत तो, माने नहीं पदार्थ ।  
क्षमशील को वह रखे, स्वर्ण समान पदार्थ ॥


156
प्रतिकारी का हो मज़ा, एक दिवस में अन्त ।  
क्षमाशीला को कीर्ति है, लोक-अंत पर्यन्त ॥


157
यद्यपि कोई आपसे, करता अनुचित कर्म ।  
अच्छा उस पर कर दया, करना नहीं अधर्म ॥


158
अहंकार से ज़्यादती, यदि तेरे विपरीत ।  
करता कोई तो उसे, क्षमा-भाव से जीत ॥


159
संन्यासी से आधिक हैं, ऐसे गृही पवित्र ।  
सहन करें जो नीच के, कटुक वचन अपवित्र ॥


160
अनशन हो जो तप करें, यद्यपि साधु महान ।  
पर-कटुवचन-सहिष्णु के, पीछे पावें स्थान ॥

अध्याय 17. अनसूयता


161
जलन- रहित निज मन रहे ऐसी उत्तम बान ।  
अपनावें हर एक नर, धर्म आचरण मान ॥


162
सबसे ऐसा भाव हो, जो है ईर्ष्या- मुक्त ।  
तो उसके सम है नहीं, भाग्य श्रेष्ठता युक्त ॥


163
धर्म- अर्थ के लाभ की, जिसकी हैं नहीं चाह ।  
पर-समृद्धि से खुश न हो, करता है वह डाह ॥


164
पाप- कर्म से हानियाँ, जो होती है जान ।  
ईर्ष्यावश करते नहीं, पाप- कर्म धीमान ॥


165
शत्रु न भी हो ईर्ष्यु का, करने को कुछ हानि ।  
जलन मात्र पर्याप्त है, करने को अति हानि ॥


166
दान देख कर जो जले, उसे सहित परिवार ।  
रोटी कपडे को तरस, मिटते लगे न बार ॥


167
जलनेवाले से स्वयं, जल कर रमा अदीन ।  
अपनी ज्येष्ठा के उसे , करती वही अधीन ॥


168
ईर्ष्या जो है पापिनी, करके श्री का नाश ।  
नरक-अग्नि में झोंक कर, करती सत्यानास ॥


169
जब होती ईर्ष्यालु की, धन की वृद्धि अपार ।  
तथा हानि भी साधु की, तो करना सुविचार ॥


170
सुख-समृद्धि उनकी नहीं, जो हों ईर्ष्यायुक्त ।  
सुख-समृद्धि की इति नहीं, जो हों ईर्ष्यामुक्त ॥

अध्याय 18. निर्लोभता


171
न्याय-बुद्धि को छोड़ कर, यदि हो पर-धन-लोभ ।  
हो कर नाश कुटुम्ब का, होगा दोषारोप ॥


172
न्याय-पक्ष के त्याग से, जिनको होती लाज ।  
लोभित पर-धन-लाभ से, करते नहीं अकाज ॥


173
नश्वर सुख के लोभ में, वे न करें दुष्कृत्य ।  
जिनको इच्छा हो रही, पाने को सुख नित्य ॥


174
जो हैं इन्द्रियजित तथा, ज्ञानी भी अकलंक ।  
दारिदवश भी लालची, होते नहीं अशंक ॥


175
तीखे विस्तृत ज्ञान से, क्या होगा उपकार ।  
लालचवश सबसे करें, अनुचित व्यवहार ॥


176
ईश-कृपा की चाह से, जो न धर्म से भ्रष्ट ।  
दुष्ट-कर्म धन-लोभ से, सोचे तो वह नष्ट ॥


177
चाहो मत संपत्ति को, लालच से उत्पन्न ।  
उसका फल होता नहीं कभी सुगुण-संपन्न ॥


178
निज धन का क्षय हो नहीं, इसका क्या सदुपाय ।  
अन्यों की संपत्ति का, लोभ किया नहिं जाय ॥


179
निर्लोभता ग्रहण करें, धर्म मान धीमान ।  
श्री पहुँचे उनके यहाँ, युक्त काल थल जान ॥


180
अविचारी के लोभ से, होगा उसका अन्त ।  
लोभ- हीनता- विभव से, होगी विजय अनन्त ॥

अध्याय 19. अपिशुनता


181
नाम न लेगा धर्म का, करे अधर्मिक काम ।  
फिर भी अच्छा यदि वही, पाये अपिशुन नाम ॥


182
नास्तिवाद कर धर्म प्रति, करता पाप अखण्ड ।  
उससे बदतर पिशुनता, सम्मुख हँस पाखण्ड ॥


183
चुगली खा कर क्या जिया, चापलूस हो साथ ।  
भला, मृत्यु हो, तो लगे, शास्त्र- उक्त फल हाथ ॥


184
कोई मूँह पर ही कहे, यद्यपि निर्दय बात ।  
कहो पीठ पीछे नहीं, जो न सुचिंतित बात ॥


185
प्रवचन-लीन सुधर्म के, हृदय धर्म से हीन ।  
भण्डा इसका फोड़ दे, पैशुन्य ही मलीन ॥


186
परदूषक यदि तू बना, तुझमें हैं जो दोष ।  
उनमें चुन सबसे बुरे, वह करता है घोष ॥


187
जो करते नहिं मित्रता, मधुर वचन हँस बोल ।  
अलग करावें बन्धु को, परोक्ष में कटु बोल ॥


188
मित्रों के भी दोष का, घोषण जिनका धर्म ।  
जाने अन्यों के प्रति, क्या क्या करें कुकर्म ॥


189
क्षमाशीलता धर्म है, यों करके सुविचार ।  
क्या ढोती है भूमि भी, चुगलखोर का भार ॥


190
परछिद्रानवेषण सदृश, यदि देखे निज दोष ।  
ति अविनाशी जीव का, क्यों हो दुख से शोष ॥

अध्याय 20. वृथालाप-निषेध


191
बहु जन सुन करते घृणा, यों जो करे प्रलाप ।  
सर्व जनों का वह बने, उपहासास्पद आप ॥


192
बुद्धिमान जनवृन्द के,  सम्मुख किया प्रलाप ।  
अप्रिय करनी मित्र प्रति, करने से अति पाप ॥


193
लम्बी-चौड़ी बात जो, होती अर्थ-विहीन ।  
घोषित करती है वही, वक्ता नीति-विहीन ॥


194
संस्कृत नहीं, निरर्थ हैं, सभा मध्य हैं उक्त ।  
करते ऐसे शब्द हैं, सुगुण व नीति-वियुक्त ॥


195
निब्फल शब्द अगर कहे, कोई चरित्रवान ।  
हो जावे उससे अलग, कीर्ति तथा सम्मान ॥


196
जिसको निब्फल शब्द में, रहती है आसक्ति ।  
कह ना तू उसको मनुज, कहना थोथा व्यक्ति ॥


197
कहें भले ही साधुजन, कहीं अनय के शब्द ।  
मगर इसी में है भला, कहें न निब्फल शब्द ॥


198
उत्तम फल की परख का, जिनमें होगा ज्ञान ।  
महा प्रयोजन रहित वच, बोलेंगे नहिं जान ॥


199
तत्वज्ञानी पुरुष जो, माया-भ्रम से मुक्त ।  
विस्मृति से भी ना कहें, वच जो अर्थ-वियुक्त ॥


200
कहना ऐसा शब्द ही, जिससे होवे लाभ ।  
कहना मत ऐसा वचन, जिससे कुछ नहिं लाभ ॥


अध्याय 21. पाप-भीरुता


201
पाप-कर्म के मोह से, डरें न पापी लोग ।  
उससे डरते हैं वही, पुण्य-पुरुष जो लोग ॥


202
पाप- कर्म दुखजनक हैं, यह है उनकी रीत ।  
पावक से भीषण समझ, सो होना भयभीत ॥


203
श्रेष्ठ बुद्धिमत्ता कहें, करके सुधी विचार ।  
अपने रिपु का भी कभी, नहिं करना अपकार ॥


204
विस्मृति से भी नर नहीं, सोचे पर की हानि ।  
यदि सोचे तो धर्म भी, सोचे उसकी हानि ॥


205
‘निर्धन हूँ मैं’, यों समझ, करे न कोई पाप ।  
अगर किया तो फिर मिले, निर्धनता-अभिशाप ॥


206
दुख से यदि दुष्कर्म के, बचने की है राय ।  
अन्यों के प्रति दुष्टता, कभी नहीं की जाय ॥


207
अति भयकारी शत्रु से, संभव है बच जाय ।  
पाप-कर्म की शत्रुता, पीछा किये सताय ॥


208
दुष्ट- कर्म जो भी करे, यों पायेगा नाश ।  
छोड़े बिन पौरों तले, छाँह करे ज्यों वास ॥


209
कोई अपने आपको, यदि करता है प्यार ।  
करे नहीं अत्यल्प भी, अन्यों का अपचार ॥


210
नाशरहित उसको समझ, जो तजकर सन्मार्ग ।  
पाप-कर्म हो नहिं करे, पकड़े नहीं कुमार्ग ॥

अध्याय 22. लोकोपकारिता


211
उपकारी नहिं चाहते, पाना प्रत्युपकार ।  
बादल को बदला भला, क्या देता संसार ॥


212
बहु प्रयत्न से जो जुड़ा, योग्य व्यक्ति के पास ।  
लोगों के उपकार हित, है वह सब धन-रास ॥


213
किया भाव निष्काम से, जनोपकार समान ।  
स्वर्ग तथा भू लोक में दुष्कर जान ॥


214
ज्ञाता शिष्टाचार का, है मनुष्य सप्राण ॥
मृत लोगों में अन्य की, गिनती होती जान ॥


215
पानी भरा तड़ाग ज्यों, आवे जग का काम ।  
महा सुधी की संपदा, है जन-मन-सुख धाम ॥


216
शिष्ट जनों के पास यदि, आश्रित हो संपत्ति ।  
ग्राम-मध्य ज्यों वृक्षवर, पावे फल-संपत्ति ॥


217
चूके बिन ज्यों वृक्ष का, दवा बने हर अंग ।  
त्यों धन हो यदि वह रहे, उपकारी के संग ॥


218
सामाजिक कर्तव्य का, जिन सज्जन को ज्ञान ।  
उपकृति से नहिं चूकते, दारिदवश भी जान ॥


219
उपकारी को है नहीं, दरिद्रता की सोच ।  
‘मैं कृतकृत्य नहीं हुआ’ उसे यही संकोच ॥


220
लोकोपकारिता किये, यदि होगा ही नाश ।  
अपने को भी बेच कर, क्रय-लायक वह नाश ॥

अध्याय 23. दान


221
देना दान गरीब को, है यथार्थ में दान ।  
प्रत्याशा प्रतिदान की, है अन्य में निदान ॥


222
मोक्ष-मार्ग ही क्यों न हो, दान- ग्रहण अश्रेय ।  
यद्यपि मोक्ष नहीं मिले, दान-धर्म ही श्रेय ॥


223
‘दीन-हीन हूँ’ ना कहे, करता है यों दान ।  
केवल प्राप्य कुलीन में, ऐसी उत्तम बान ॥


224
याचित होने की दशा, तब तक रहे विषण्ण ।  
जब तक याचक का वदन, होगा नहीं प्रसन्न ॥


225
क्षुधा-नियन्त्रण जो रहा, तपोनिष्ठ की शक्ति ।  
क्षुधा-निवारक शक्ति के, पीछे ही वह शक्ति ॥


226
नाशक-भूक दरिद्र की, कर मिटा कर दूर ।  
वह धनिकों को चयन हित, बनता कोष ज़रूर ॥


227
भोजन को जो बाँट कर, किया करेगा भोग ।  
उसे नहीं पीड़ित करे, क्षुधा भयंकर रोग ॥


228
धन-संग्रह कर खो रहा, जो निर्दय धनवान ।  
दे कर होते हर्ष का, क्या उसको नहिं ज्ञान ॥


229
स्वयं अकेले जीमना, पूर्ति के हेतु ।  
याचन करने से अधिक, निश्चय दुख का हेतु ॥


230
मरने से बढ़ कर नहीं, दुख देने के अर्थ ।  
सुखद वही जब दान में, देने को असमर्थ ॥

अध्याय 24. कीर्ति


231
देना दान गरिब को, जीना कर यश-लाभ ।  
इससे बढ़ कर जीव को, और नहीं है लाभ ॥


232
करता है संसार तो, उसका ही गुण-गान ।  
याचक को जो दान में, कुछ भी करें प्रदान ॥


233
टिकती है संसार में, अनुपम कीर्ति महान ।  
अविनाशी केवल वही, और न कोई जान ॥


234
यदि कोई भूलोक में, पाये कीर्ति महान ।  
देवलोक तो ना करें, ज्ञानी का गुण-गान ॥


235
ह्रास बने यशवृद्धिकर, मृत्यु बने अमरत्व ।  
ज्ञानवान बिन और में, संभव न यह महत्व ॥


236
जन्मा तो यों जन्म हो, जिसमें होवे नाम ।  
जन्म न होना है भला, यदि न कमाया नाम ॥


237
कीर्तिमान बन ना जिया, कुढ़ता स्वयं न आप ।  
निन्दक पर कुढ़ते हुए, क्यों होता है ताप ॥


238
यदि नहिं मिली परंपरा, जिसका है यश नाम ।  
तो जग में सब के लिये, वही रहा अपनाम ॥


239
कीर्तिहीन की देह का, भू जब ढोती भार ।  
पावन प्रभूत उपज का, क्षय होता निर्धार ॥


240
निन्दा बिन जो जी रहा, जीवित वही सुजान ।  
कीर्ति बिना जो जी रहा, उसे मरा ही जान ॥

अध्याय 25. दयालुता


241
सर्व धनों में श्रेष्ठ है, दयारूप संपत्ति ।  
नीच जनों के पास भी, है भौतिक संपत्ति ॥


242
सत्-पथ पर चल परख कर, दयाव्रती बन जाय ।  
धर्म-विवेचन सकल कर, पाया वही सहाय ॥


243
अन्धकारमय नरक है, जहाँ न सुख लवलेश ।  
दयापूर्ण का तो वहाँ, होता नहीं प्रवेश ॥


244
सब जीवों को पालते, दयाव्रती जो लोग ।  
प्राण-भयंकर पाप का, उन्हें न होगा योग ॥


245
दुःख- दर्द उनको नहीं, जो है दयानिधान ।  
पवन संचरित उर्वरा, महान भूमि प्रमाण ॥


246
जो निर्दय हैं पापरत, यों कहते धीमान ।  
तज कर वे पुरुषार्थ को, भूले दुःख महान ॥


247
प्राप्य नहीं धनरहित को, ज्यों इहलौकिक भोग ।  
प्राप्य नहीं परलोक का, दयारहित को योग ॥


248
निर्धन भी फूले-फले, स्यात् धनी बन जाय ।  
निर्दय है निर्धन सदा, काया पलट न जाय ॥


249
निर्दय-जन-कृत सुकृत पर, अगर विचारा जाय ।  
तत्व-दर्श ज्यों अज्ञ का, वह तो जाना जाय ॥


250
रोब जमाते निबल पर, निर्दय करे विचार ।  
अपने से भी प्रभल के, सम्मुख खुद लाचार ॥

अध्याय 26. माँस- वर्जन


251
माँस-वृद्धि अपनी समझ, जो खाता पर माँस ।  
कैसे दयार्द्रता-सुगुण, रहता उसके पास ॥


252
धन का भोग उन्हें नहीं, जो न करेंगे क्षेम ।  
माँसाहारी को नहीं, दयालुता का नेम ॥


253
ज्यों सशस्त्र का मन कभी, होता नहीं दयाल ।  
रुच रुच खावे माँस जो, उसके मन का हाल ॥


254
निर्दयता है जीववध. दया अहिंसा धर्म ।  
करना माँसाहार है, धर्म हीन दुष्कर्म ॥


255
रक्षण है सब जीव का, वर्जन करना माँस ।  
बचे नरक से वह नहीं, जो खाता है माँस ॥


256
वध न करेंगे लोग यदि, करने को आहार ।  
आमिष लावेगा नहीं, कोई विक्रयकार ॥


257
आमिष तो इक जन्तु का, व्रण है यों सुविचार ।  
यदि होगा तो चाहिए, तजना माँसाहार ॥


258
जीव-हनन से छिन्न जो, मृत शरीर है माँस ।  
दोषरहित तत्वज्ञ तो, खायेंगे नहिं माँस ॥


259
यज्ञ हज़रों क्या किया, दे दे हवन यथेष्ट ।  
किसी जीव को हनन कर, माँस न खाना श्रेष्ठ ॥


260
जो न करेगा जीव-वध, और न माँसाहार ।  
हाथ जोड़ सारा जगत, करता उसे जुहार ॥

अध्याय 27. तप


261
तप नियमों को पालते, सहना कष्ट महान ।  
जीव-हानि-वर्जन तथा, तप का यही निशान ॥


262
तप भी बस उनका रहा, जिनको है वह प्राप्त ।  
यत्न वृथा उसके लिये, यदि हो वह अप्राप्त ॥


263
भोजनादि उपचार से, तपसी सेवा-धर्म ।  
करने हित क्या अन्य सब, भूल गये तप-कर्म ॥


264
दुखदायी रिपु का दमन, प्रिय जन क उत्थान ।  
स्मरण मात्र से हो सके, तप के बल अम्लान ॥


265
तप से सब कुछ प्राप्य हैं, जो चाहे जिस काल ।  
इससे तप-साधन यहाँ, करना है तत्काल ॥


266
वही पुरुष कृतकृत्य है, जो करता तप-कर्म ।  
करें कामवश अन्य सब, स्वहानिकारक कर्म ॥


267
तप तप कर ज्यों स्वर्ण की, होती निर्मल कान्ति ।  
तपन ताप से ही तपी, चमक उठें उस भाँति ॥


268
आत्म-बोध जिनको हुआ, करके वश निज जीव ।  
उनको करते वंदना, शेष जगत के जीव ॥


269
जिस तपसी को प्राप्त है, तप की शक्ति महान ।  
यम पर भी उसकी विजय, संभव है तू जान ॥


270
निर्धन जन-गणना अधिक, इसका कौन निदान ।  
तप नहिं करते बहुत जन, कम हैं तपोनिधान ॥

अध्याय 28. मिथ्याचार


271
वंचक के आचार को, मिथ्यापूर्ण विलोक ।  
पाँचों भूत शरीरगत, हँस दे मन में रोक ॥


272
उच्च गगन सम वेष तो, क्या आवेगा काम ।  
समझ- बूंझ यदि मन करे, जो है दूषित काम ॥


273
महा साधु का वेष धर, दमन-शक्ति नहिं, हाय ।  
व्याघ्र-चर्म आढे हुए, खेत चरे ज्यों गाय ॥


274
रहते तापस भेस में, करना पापाचार ।  
झाड़-आड़ चिड़िहार ज्यों, पंछी पकड़े मार ॥


275
‘हूँ विरक्त’ कह जो मनुज, करता मिथ्याचार ।  
कष्ट अनेकों हों उसे, स्वयं करे धिक्कार ॥


276
मोह-मुक्त मन तो नहीं, है निर्मम की बान ।  
मिथ्याचारी के सदृश, निष्ठुर नहीं महान ॥


277
बाहर से है लालिमा, हैं घुंघची समान ।  
उसका काला अग्र सम, अन्दर है अज्ञान ॥


278
नहा तीर्थ में ठाट से, रखते तापस भेस ।  
मित्थ्याचारी हैं बहुत, हृदय शुद्ध नहिं लेश ॥


279
टेढ़ी वीणा है मधुर, सीधा तीर कठोर ।  
वैसे ही कृति से परख, किसी साधु की कोर ॥


280
साधक ने यदि तज दिया, जग-निन्दित सब काम ।  
उसको मुंडा या जटिल, बनना है बेकाम ॥

अध्याय 29. अस्तेय


281
निन्दित जीवन से अगर, इच्छा है बच जाय ।  
चोरी से पर-वस्तु की, हृदय बचाया जाय ॥


282
चोरी से पर-संपदा, पाने का कुविचार ।  
लाना भी मन में बुरा, है यह पापाचार ॥


283
चोरी-कृत धन में रहे, बढ़्ने का आभास ।  
पर उसका सीमारहित, होता ही है नाश ॥


284
चोरी के प्रति लालसा, जो होती अत्यन्त ।  
फल पोने के समय पर, देती दुःख अनन्त ॥


285
है गफलत की ताक में, पर-धन की है चाह ।  
दयाशीलता प्रेम की, लोभ न पकड़े राह ॥


286
चौर्य-कर्म प्रति हैं जिन्हें, रहती अति आसक्ति ।  
मर्यादा पर टिक उन्हें, चलने को नहिं शक्ति ॥


287
मर्यादा को पालते, जो रहते सज्ञान ।  
उनमें होता है नहीं, चोरी का अज्ञान ॥


288
ज्यों मर्यादा-पाल के, मन में स्थिर है धर्म ।  
त्यों प्रवंचना-पाल के, मन में वंचक कर्म ॥


289
जिन्हें चौर्य को छोड़ कर, औ’ न किसी का ज्ञान ।  
मर्यादा बिन कर्म कर, मिटते तभी अजान ॥


290
चिरों को निज देह भी, ढकेल कर दे छोड़ ।  
पालक को अस्तेय व्रत, स्वर्ग न देगा छोड़ ॥

अध्याय 30. सत्य


291
परिभाषा है सत्य की, वचन विनिर्गत हानि ।  
सत्य-कथन से अल्प भी न हो किसी को ग्लानि ॥


292
मिथ्या-भाषण यदि करे, दोषरहित कल्याण ।  
तो यह मिथ्या-कथन भी, मानो सत्य समान ॥


293
निज मन समझे जब स्वयं, झूठ न बोलें आप ।  
बोलें तो फिर आप को, निज मन दे संताप ॥


294
मन से सत्याचरण का, जो करता अभ्यास ।  
जग के सब के हृदय में, करता है वह वास ॥


295
दान-पुण्य तप-कर्म भी, करते हैं जो लोग ।  
उनसे बढ़ हैं, हृदय से, सच बोलें जो लोग ॥


296
मिथ्या-भाषण त्याग सम, रहा न कीर्ति-विकास ।  
उससे सारा धर्म-फल, पाये बिना प्रयास ॥


297
सत्य-धर्म का आचरण, सत्य-धर्म ही मान ।  
अन्य धर्म सब त्यागना, अच्छा ही है जान ॥


298
बाह्‍य-शुद्धता देह को, देता ही है तोय ।  
अन्तः करण-विशुद्धता, प्रकट सत्य से जोंय ॥


299
दीपक सब दीपक नहीं, जिनसे हो तम-नाश ।  
सत्य-दीप ही दीप है, पावें साधु प्रकाश ॥


300
हमने अनुसन्धान से, जितने पाये तत्व ।  
उनमें कोई सत्य सम, पाता नहीं महत्व ॥


अध्याय 31. अक्रोध


301
जहाँ चले वश क्रोध का, कर उसका अवरोध ।  
अवश क्रोध का क्या किया, क्या न किया उपरोध ॥


302
वश न चले जब क्रोध का, तब है क्रोध खराब ।  
अगर चले बश फिर वही, सबसे रहा खराब ॥


303
किसी व्यक्ति पर भी कभी, क्रोध न कर, जा भूल ।  
क्योंकि अनर्थों का वही, क्रोध बनेगा मूल ॥


304
हास और उल्लास को, हनन करेगा क्रोध ।  
उससे बढ़ कर कौन है, रिपु जो करे विरोध ॥


305
रक्षा हित अपनी स्वयं, बचो क्रोध से साफ़ ।  
यदि न बचो तो क्रोध ही, तुम्हें करेगा साफ़ ॥


306
आश्रित जन का नाश जो, करे क्रोध की आग ।  
इष्ट-बन्धु-जन-नाव को, जलायगी वह आग ॥


307
मान्य वस्तु सम क्रोध को, जो माने वह जाय ।  
हाथ मार ज्यों भूमि पर, चोट से न बच जाय ॥


308
अग्निज्वाला जलन ज्यों, किया अनिष्ट यथेष्ट ।  
फिर भी यदि संभव हुआ, क्रोध-दमन है श्रेष्ठ ॥


309
जो मन में नहिं लायगा, कभी क्रोध का ख्याल ।  
मनचाही सब वस्तुएँ, उसे प्राप्य तत्काल ॥


310
जो होते अति क्रोधवश, हैं वे मृतक समान ।  
त्यागी हैं जो क्रोध के, त्यक्त-मृत्यु सम मान ॥

अध्याय 32. अहिंसा


311
तप-प्राप्र धन भी मिले, फिर भी साधु-सुजान ।  
हानि न करना अन्य की, मानें लक्ष्य महान ॥


312
बुरा किया यदि क्रोध से, फिर भी सधु-सुजान ।  
ना करना प्रतिकार ही, मानें लक्ष्य महान ॥


313
‘बुरा किया कारण बिना’, करके यही विचार ।  
किया अगर प्रतिकार तो, होगा दुःख अपार ॥


314
बुरा किया तो कर भला, बुरा भला फिर भूल ।  
पानी पानी हो रहा, बस उसको यह शूल ॥


315
माने नहिं पर दुःख को, यदि निज दुःख समान ।  
तो होता क्या लाभ है, रखते तत्वज्ञान ॥


316
कोई समझे जब स्वयं, बुरा फलाना कर्म ।  
अन्यों पर उस कर्म को, नहीं करे, यह धर्म ॥


317
किसी व्यक्ति को उल्प भी, जो भी समय अनिष्ट ।  
मनपूर्वक करना नहीं, सबसे यही वरिष्ठ ॥


318
जिससे अपना अहित हो, उसका है दृढ़ ज्ञान ।  
फिर अन्यों का अहित क्यों, करता है नादान ॥


319
दिया सबेरे अन्य को, यदि तुमने संताप ।  
वही ताप फिर साँझ को, तुमपर आवे आप ॥


320
जो दुःख देगा अन्य को, स्वयं करे दुःख-भोग ।  
दुःख-वर्जन की चाह से, दुःख न दें बुध  लोग ॥

अध्याय 33. वध-निशेध


321
धर्म-कृत्य का अर्थ है, प्राणी-वध का त्याग ।  
प्राणी-हनन दिलायगा, सर्व-पाप-फल-भाग ॥


322
खाना बाँट क्षुधार्त्त को, पालन कर सब जीव ।  
शास्त्रकार मत में यही, उत्तम नीति अतीव ॥


323
प्राणी-हनन निषेध का, अद्वितीय है स्थान ।  
तदनन्तर ही श्रेष्ठ है, मिथ्या-वर्जन मान ॥


324
लक्षण क्या उस पंथ का, जिसको कहें सुपंथ ।  
जीव-हनन वर्जन करे, जो पथ वही सुपंथ ॥


325
जीवन से भयभीत हो, जो होते हैं संत ।  
वध-भय से वध त्याग दे, उनमें वही महंत ॥


326
हाथ उठावेगा नहीं जीवन-भक्षक काल ।  
उस जीवन पर, जो रहें, वध-निषेध-व्रत-पाल ॥


327
प्राण-हानि अपनी हुई, तो भी हो निज धर्म ।  
अन्यों के प्रिय प्राण का, करें न नाशक कर्म ॥


328
वध-मूलक धन प्राप्ति से, यद्यपि हो अति प्रेय ।  
संत महात्मा को वही, धन निकृष्ट है ज्ञेय ॥


329
प्राणी-हत्या की जिन्हें, निकृष्टता का भान ।  
उनके मत में वधिक जन, हैं चण्डाल मलान ॥


330
जीवन नीच दरिद्र हो, जिसका रुग्ण शरीर ।  
कहते बुथ, उसने किया, प्राण-वियुक्त शरीर ॥

अध्याय 34. अनित्यता


331
जो है अनित्य  वस्तुएँ, नित्य वस्तु सम भाव ।  
अल्पबुद्धिवश जो रहा, है यह नीच स्वभाव ॥


332
रंग-भूमि में ज्यो जमे, दर्शक गण की भीड़ ।  
जुड़े प्रचुर संपत्ति त्यों, छँटे यथा वह भीड़ ॥


333
धन की प्रकृति अनित्य है, यदि पावे ऐश्वर्य ।  
तो करना तत्काल ही, नित्य धर्म सब वर्य ॥


334
काल-मान सम भासता, दिन है आरी-दांत ।  
सोचो तो वह आयु को, चीर रहा दुर्दान्त ॥


335
जीभ बंद हो, हिचकियाँ लगने से ही पूर्व ।  
चटपट करना चाहिये, जो है कर्म अपूर्व ॥


336
कल जो था, बस, आज तो, प्राप्त किया पंचत्व ।  
पाया है संसार ने, ऐसा बड़ा महत्व ॥


337
अगले क्षण क्या जी रहें, इसका है नहिं बोध ।  
चिंतन कोटिन, अनगिनत, करते रहें अबोध ॥


338
अंडा फूट हुआ अलग, तो पंछी उड़ जाय ।  
वैसा देही-देह का, नाता जाना जाय ॥


339
निद्रा सम ही जानिये, होता है देहान्त ।  
जगना सम है जनन फिर, निद्रा के उपरान्त ॥


340
आत्मा का क्या है नहीं, कोई स्थायी धाम ।  
सो तो रहती देह में, भाड़े का सा धाम ॥

अध्याय 35. संन्यास


341
ज्यों ज्यों मिटती जायगी, जिस जिसमें आसक्ति ।  
त्यों त्यों तद्‍गत दुःख से, मुक्त हो रहा व्यक्ति ॥


342
संन्यासी यदि बन गया, यहीं कई आनन्द ।  
संन्यासी बन समय पर, यदि होना आनन्द ॥


343
दृढ़ता से करना दमन, पंचेन्द्रियगत राग ।  
उनके प्रेरक वस्तु सब, करो एकदम त्याग ॥


344
सर्वसंग का त्याग ही, तप का है गुण-मूल ।  
बन्धन फिर तप भंग कर, बने अविद्या-मूल ॥


345
भव- बन्धन को काटते, बोझा ही है देह ।  
फिर औरों से तो कहो, क्यों संबन्ध- सनेह ॥


346
अहंकार ममकार को, जिसने किया समाप्त ।  
देवों को अप्राप्य भी, लोक करेगा प्राप्त ॥


347
अनासक्त जो न हुए, पर हैं अति आसक्त ।  
उनको लिपटें दुःख सब, और करें नहिं त्यक्त ॥


348
पूर्ण त्याग से पा चुके, मोक्ष- धाम वे धन्य ।  
भव- बाधा के जाल में, फँसें मोह- वश अन्य ॥


349
मिटते ही आसक्ति के, होगी भव से मुक्ति ।  
बनी रहेगी अन्यथा, अनित्यता की भुक्ति ॥


350
वीतराग के राग में, हो तेरा अनुराग ।  
सुदृढ़ उसी में रागना, जिससे पाय विराग ॥

अध्याय 36. तत्वज्ञान


351
मिथ्या में जब सत्य का, होता भ्रम से भान ।  
देता है भव-दुःख को, भ्रममूलक वह ज्ञान ।  


352
मोह-मुक्त हो पा गये, निर्मल तत्वज्ञान ।  
भव-तम को वह दूर कर, दे आनन्द महान ॥


353
जिसने संशय-मुक्त हो, पाया ज्ञान-प्रदीप ।  
उसको पृथ्वी से अधिक, रहता मोक्ष समीप ॥


354
वशीभूत मन हो गया, हुई धारणा सिद्ध ।  
फिर भी तत्वज्ञान बिन, फल होगा नहिं सिद्ध ॥


355
किसी तरह भी क्यों नहीं, भासे अमुक पदार्थ ।  
तथ्य-बोध उस वस्तु का, जानो ज्ञान पथार्थ ॥


356
जिसने पाया श्रवण से, यहीं तत्व का ज्ञान ।  
मोक्ष-मार्ग में अग्रसर, होता वह धीमान ॥


357
उपदेशों को मनन कर, सत्य-बोध हो जाय ।  
पुनर्जन्म की तो उन्हें, चिन्ता नहिं रह जाय ॥


358
जन्म-मूल अज्ञान है, उसके निवारणार्थ ।  
मोक्ष-मूल परमार्थ का, दर्शन ज्ञान पथार्थ ॥


359
जगदाश्रय को समझ यदि, बनो स्वयं निर्लिप्त ।  
नाशक भावी दुःख सब, करें कभी नहिं लिप्त ॥


360
काम क्रोध औ’ मोह का न हो नाम का योग ।  
तीनों के मिटते, मिटे, कर्म-फलों का रोग ॥

अध्याय 37. तृष्णा का उ़न्मूलन


361
सर्व जीव को सर्वदा, तृष्णा-बीज अचूक ।  
पैदा करता है वही, जन्म-मरण की हूक ॥


362
जन्म-नाश की चाह हो, यदि होनी है चाह ।  
चाह-नाश की चाह से, पूरी हो वह चाह ॥


363
तृष्णा-त्याग सदृश नहीं, यहाँ श्रेष्ठ धन-धाम ।  
स्वर्ग-धाम में भी नहीं, उसके सम धन-धाम ॥


364
चाह गई तो है वही, पवित्रता या मुक्ति ।  
करो सत्य की चाह तो, होगी चाह-विमुक्ति ॥


365
कहलाते वे मुक्त हैं, जो हैं तृष्णा-मुक्त ।  
सब प्रकार से, अन्य सब, उतने नहीं विमुक्त ॥


366
तृष्णा से डरते बचे, है यह धर्म महान ।  
न तो फँसाये जाल में, पा कर असावधान ॥


367
तृष्णा को यदि कर दिया, पूरा नष्ट समूल ।  
धर्म-कर्म सब आ मिले, इच्छा के अनुकूल ॥


368
तृष्णा-त्यागी को कभी, होगा ही नहिं दुःख ।  
तृष्णा के वश यदि पड़े,  होगा दुःख पर दुःख ॥


369
तृष्णा का यदि नाश हो, जो है दुःख कराल ।  
इस जीवन में भी मनुज, पावे सुख चिरकाल ॥


370
तृष्णा को त्यागो अगर, जिसकी कभी न तुष्टि ।  
वही दशा दे मुक्ति जो, रही सदा सन्तुष्टि ॥

अध्याय 38. प्रारब्ध


371
अर्थ-वृद्धि के भाग्य से, हो आलस्य-अभाव ।  
अर्थ-नाश के भाग्य से, हो आलस्य स्वभाव ॥


372
अर्थ-क्षयकर भाग्य तो, करे बुद्धि को मन्द ।  
अर्थ-वृद्धिकर भाग्य तो, करे विशाल अमन्द ॥


373
गूढ़ शास्त्र सीखें बहुत, फिर भी अपना भाग्य ।  
मन्द बुद्धि का हो अगर, हावी मांद्य अभाग्य ॥


374
जगत-प्रकृति है नियतिवश, दो प्रकार से भिन्न ।  
श्रीयुत होना एक है, ज्ञान-प्राप्ति है भिन्न ॥


375
धन अर्जन करत समय, विधिवश यह हो जाय ।  
बुरा बनेगा सब भला, बुरा भला बन जाय ॥


376
कठिन यत्न भी ना रखे, जो न रहा निज भाग ।  
निकाले नहीं निकलता, जो है अपने भाग ॥


377
भाग्य-विद्यायक के किये, बिना भाग्य का योग ।  
कोटि चयन के बाद भी, दुर्लभ है सुख-भोग ॥


378
दुःख बदे जो हैं उन्हें, यदि न दिलावें दैव ।  
सुख से वंचित दीन सब, बनें विरक्त तदैव ॥


379
रमता है सुख-भोग में, फल दे जब सत्कर्म ।  
गड़बड़ करना किसलिये, फल दे जब दुष्कर्म ॥


380
बढ़ कर भी प्रारब्ध से, क्या है शक्ति महान ।  
जयी वही उसपर अगर, चाल चलावे आन ॥

भाग–२: अर्थ- कांड

अध्याय 39. महीश महिमा


381
सैन्य राष्ट्र धन मित्रगण, दुर्ग अमात्य षड़ंग ।  
राजाओं में सिंह है, जिसके हों ये संग ॥


382
दानशीलता निडरपन, बुद्धि तथा उत्साह ।  
इन चारों से पूर्ण हो, स्वभाव से नरनाह ॥


383
धैर्य तथा अविलंबना, विद्या भी हो साथ ।  
ये तीनों भू पाल को, कभी न छोड़ें साथ ॥


384
राजधर्म से च्युत न हो, दूर अधर्म निकाल ।  
वीरधर्म से च्युत न हो, मानी वही नृपाल ॥


385
कर उपाय धन-वृद्धि का, अर्जन भी कर खूब ।  
रक्षण, फिर विनियोग में, सक्षम जो वह भूप ॥


386
दर्शन जिसके सुलभ हैं, और न वचन कठोर ।  
ऐसे नृप के राज्य की, शंसा हो बरजोर ॥


387
जो प्रिय वचयुत दान कर, ढिता रक्षण-भार ।  
बनता उसके यश सहित, मनचाहा संसार ॥


388
नीति बरत कर भूप जो, करता है जन-रक्ष ।  
प्रजा मानती है उसे, ईश तुल्य प्रत्यक्ष ॥


389
जिस नृप में बच कर्ण कटु, शने का संस्कार ।  
उसकी छत्रच्छाँह में, टिकता है संसार ॥


390
प्रजा-सुरक्षण प्रिय वचन, तथा सुशासन दान ।  
इन चारों से पूर्ण नृप, महीप-दीप समान ॥

अध्याय 40. शिक्षा


391
सीख सीखने योग्य सब, भ्रम संशय बिन सीख ।  
कर उसके अनुसार फिर, योग्य आचरण ठीक ॥


392
अक्षर कहते है जिसे, जिसको कहते आँक ।  
दोनों जीवित मनुज के, कहलाते हैं आँख ॥


393
कहलाते हैं नेत्रयुत, जो हैं विद्यावान ।  
मुख पर रखते घाव दो, जो है अपढ़ अजान ॥


394
हर्षप्रद होता मिलन, चिन्ताजनक वियोग ।  
विद्वज्जन का धर्म है, ऐसा गुण-संयोग ॥


395
धनी समक्ष दरिद्र सम, झुक झुक हो कर दीन ।  
शिक्षित बनना श्रेष्ठ है, निकृष्ट विद्याहीन ॥


396
जितना खोदो पुलिन में, उतना नीर-निकास ।  
जितना शिक्षित नर बने, उतना बुद्धि-विकास ॥


397
अपना है विद्वान का, कोई पुर या राज ।  
फिर क्यों रहता मृत्यु तक, कोई अपढ़ अकाज ॥


398
जो विद्या इक जन्म में, नर से पायी जाय ।  
सात जन्म तक भी उसे, करती वही सहाय ॥


399
हर्ष हेतु अपने लिये, वैसे जग हित जान ।  
उस विद्या में और रत, होते हैं विद्वान ॥


400
शिक्षा-धन है मनुज हित, अक्षय और यथेष्ट ।  
अन्य सभी संपत्तियाँ, होती हैं नहिं श्रेष्ठ ॥

अध्याय 41. अशिक्षा


401
सभा-मध्य यों बोलना, बिना पढ़े सदग्रन्थ ।  
है पासे का खेल ज्यों, बिन चौसर का बंध ॥


402
यों है अपढ़ मनुष्य की, भाषण-पटुता-चाह ।  
ज्यों दोनों कुचरहित की, स्त्रीत्व-भोग की चाह ॥


403
अपढ़ लोग भी मानिये, उत्तम गुण का भौन ।  
विद्वानों के सामने, यदि साधेंगे मौन ॥


404
बहुत श्रेष्ठ ही क्यों न हो, कभी मूर्ख का ज्ञान ।  
विद्वज्जन का तो उसे, नहीं मिलेगा मान ॥


405
माने यदि कोई अपढ़, बुद्धिमान ही आप ।  
मिटे भाव वह जब करें, बुध से वार्त्तालाप ॥


406
जीवित मात्र रहा अपढ़, और न कुछ वह, जान ।  
उत्पादक जो ना रही, ऊसर भूमि समान ॥


407
सूक्ष्म बुद्धि जिसकी नहीं, प्रतिभा नहीं अनूप ।  
मिट्टी की सुठि मूर्ति सम, उसका खिलता रूप ॥


408
शिक्षित के दारिद्रय से, करती अधिक विपत्ति ।  
मूर्ख जनों के पास जो, जमी हुई संपत्ति ॥


409
उच्छ जाति का क्यों न हो, तो भी अपढ़ अजान ।  
नीच किन्तु शिक्षित सदृश, पाता नहिं सम्मान ॥


410
नर से पशु की जो रहा, तुलना में अति भेद ।  
अध्येत सद्‍ग्रन्थ के, तथा अपढ़ में भेद ॥

अध्याय 42. श्रवण


411
धन धन में तो श्रवण-धन, रहता अधिक प्रधान ।  
सभी धनों में धन वही, पाता शीर्षस्थान ॥


412
कानों को जब ना मिले, श्रवण रूप रस पान ।  
दिया जाय तब पेट को, कुछ भोजन का दान ॥


413
जिनके कानों को मिला, श्रवण रूप में भोग ।  
हवि के भोजी देव सम, भुवि में हैं वे लोग ॥


414
यद्यपि शिक्षित है नहीं, करे श्रवण सविवेक ।  
क्लांत दशा में वह उसे, देगा सहाय टेक ॥


415
फिसलन पर चलते हुए, ज्यों लाठी की टेक ।  
त्यों हैं, चरित्रवान के, मूँह के वच सविवेक ॥


416
श्रवण करो सद्विषय का, जितना ही हो अल्प ।  
अल्प श्रवण भी तो तुम्हें, देगा मान अनल्प ॥


417
जो जन अनुसंधान कर, रहें बहु-श्रुत साथ ।  
यद्यपि भूलें मोहवश, करें न जड़ की बात ॥


418
श्रवण श्रवण करके भला, छिद न गये जो कान ।  
श्रवण-शक्ति रखते हुए, बहरे कान समान ॥


419
जिन लोगों को है नहीं, सूक्ष्म श्रवण का ज्ञान ।  
नम्र वचन भी बोलना, उनको दुष्कर जान ॥


420
जो जाने बिन श्रवण रस, रखता जिह्‍वा-स्वाद ।  
चाहे जीये या मरे, उससे सुख न विषाद ॥

अध्याय 43. बुद्धिमत्ता


421
रक्षा हित कै नाश से, बुद्धिरूप औजार ।  
है भी रिपुओं के लिये, दुर्गम दुर्ग आपार ॥


422
मनमाना जाने न दे, पाप-मार्ग से थाम ।  
मन को लाना सुपथ पर, रहा बुद्धि का काम ॥


423
चाहे जिससे भी सुनें, कोई भी हो बात ।  
तत्व-बोध उस बात का, बुद्धि युक्तता ज्ञात ॥


424
कह प्रभावकर ढंग से, सुगम बना स्वविचार ।  
सुधी समझता अन्य के, सूक्ष्म कथन का सार ॥


425
मैत्री उत्तम जगत की, करते हैं धीमान ।  
खिल कर सकुचाती नहीं, सुधी-मित्रता बान ॥


426
जैसा लोकाचार है, उसके ही उपयुक्त ।  
जो करना है आचारण, वही सुधी के युक्त ॥


427
बुद्धिमान वे हैं जिन्हें, है भविष्य का ज्ञान ।  
बुद्धिहीन वे हैं जिन्हें, प्राप्त नहीं वह ज्ञान ॥


428
निर्भयता भेतव्य से, है जड़ता का नाम ।  
भय रखना भेतव्य से, रहा सुधी का काम ॥


429
जो भावी को जान कर, रक्षा करता आप ।  
दुःख न दे उस प्राज्ञ को, भयकारी संताप ॥


430
सब धन से संपन्न हैं, जो होते मतिमान ।  
चाहे सब कुछ क्यों न हो, मूर्ख दरिद्र समान ॥

अध्याय 44. दोष-निवारण


431
काम क्रोध मद दोष से, जो होते हैं मुक्त ।  
उनकी जो बढ़ती हुई, होती महिमा-युक्त ॥


432
हाथ खींचना दान से, रखना मिथ्या मान ।  
नृप का अति दाक्षिण्य भी, मानो दोष अमान ॥


433
निन्दा का डर है जोन्हें, तिलभर निज अपराध ।  
होता तो बस ताड़ सम, मानें उसे अगाध ॥


434
बचकर रहना दोष से, लक्ष्य मान अत्यंत ।  
परम शत्रु है दोष ही, जो कर देगा अंत ॥


435
दोष उपस्थिति पूर्व ही, किया न जीवन रक्ष ।  
तो वह मिटता है यथा, भूसा अग्नि समक्ष ॥


436
दोष-मुक्त कर आपको, बाद पराया दाष ।  
जो देखे उस भूप में, हो सकता क्या दोष ॥


437
जो धन में आसक्त है, बिना किये कर्तव्य ।  
जमता उसके पास जो, व्यर्थ जाय वह द्रव्य ॥


438
धनासक्ति जो लोभ है, वह है दोष विशेश |
अन्तर्गत उनके नहीं, जितने दोष अशेष ॥


439
श्रेष्ठ समझ कर आपको, कभी न कर अभिमान ।  
चाह न हो उस कर्म की, जो न करे कल्याण ॥


440
भोगेगा यदि गुप्त रख, मनचाहा सब काम ।  
रिपुओं का षड्‍यंत्र तब, हो जावे बेकाम ॥

अध्याय 45. सत्संग-लाभ


441
ज्ञानवृद्ध जो बन गये, धर्म-सूक्ष्म को जान ।  
मैत्री उनकी, ढ़ंग से, पा लो महत्व जान ॥


442
आगत दुःख निवार कर, भावी दुःख से त्राण ।  
करते जो, अपना उन्हें, करके आदर-मान ॥


443
दुर्लभ सब में है यही, दुर्लभ भाग्य महान ।  
स्वजन बनाना मान से, जो हैं पुरुष महान ॥


444
करना ऐसा आचरण, जिससे पुरुष महान ।  
बन जावें आत्मीय जन, उत्तम बल यह जान ॥


445
आँख बना कर सचिव को, ढोता शासन-भार ।  
सो नृप चुन ले सचिव को, करके सोच विचार ॥


446
योग्य जनों का बन्धु बन, करता जो व्यवहार ।  
उसका कर सकते नहीं, शत्रु लोग अपकार ॥


447
दोष देख कर डाँटने जब हैं मित्र सुयोग्य ।  
तब नृप का करने अहित, कौन शत्रु है योग्य ॥


448
डांट-डपटते मित्र की, रक्षा बिन नरकंत ।  
शत्रु बिना भी हानिकर, पा जाता है अंत ॥


449
बिना मूलधन वणिक जन, पावेंगे नहिं लाभ ।  
सहचर-आश्रय रहित नृप, करें न स्थिरता लाभ ॥


450
बहुत जनों की शत्रुता, करने में जो हानि ।  
उससे बढ़ सत्संग को, तजने में है हानि ॥

अध्याय 46. कुसंग-वर्जन


451
ओछों से डरना रहा, उत्तम जन की बान ।  
गले लगाना बन्धु सम, है ओछों की बान ॥


452
मिट्टी गुणानुसार ज्यों, बदले वारि-स्वभाव ।  
संगति से त्यों मनुज का, बदले बुद्धि-स्वभाव ॥


453
मनोजन्य है मनुज का, प्राकृत इन्द्रियज्ञान ।  
ऐसा यह  यों नाम तो, संग-जन्य है जान ॥


454
मनोजन्य सा दीखता, भले बुरे का ज्ञान ।  
संग-जन्य रहता मगर, नर का ऐसा ज्ञान ॥


455
मन की होना शुद्धता, तथा कर्म की शुद्धि ।  
दोनों का अवलंब है, संगति की परिशुद्धि ॥


456
पातें सत्सन्तान हैं, जिनका है मन शुद्ध ।  
विफल कर्म होता नहीं, जिनका रंग विशुद्ध ॥


457
मन की शुद्धि मनुष्य को, देती है ऐश्वर्य ।  
सत्संगति तो फिर उसे, देती सब यश वर्य ॥


458
शुद्ध चित्तवाले स्वतः, रहते साधु महान ।  
सत्संगति फिर भी उन्हें, करती शक्ति प्रदान ॥


459
चित्त-शुद्धि परलोक का, देती है आनन्द ।  
वही शुद्धि सत्संग से होती और बुलन्द ॥


460
साथी कोई है नहीं, साध- संग से उच्च ।  
बढ़ कर कुसंग से नहीं, शत्रु हानिकर तुच्छ ॥

अध्याय 47. सुविचारित कार्य-कुशलता


461
कर विचार व्यय-आय का, करना लाभ-विचार ।  
फिर हो प्रवृत्त कार्य में, करके सोच-विचार ॥


462
आप्तों से कर मंत्रणा, करता स्वयं विचार ।  
उस कर्मी को है नहीं, कुछ भी असाध्य कार ॥


463
कितना भावी लाभ हो, इसपर दे कर ध्यान ।  
पूँजी-नाशक कर्म तो, करते नहिं मतिमान ॥


464
अपयश के आरोप से, जो होते हैं भीत ।  
शुरू न करते कर्म वे, स्पष्ट न जिसकी रीत ॥


465
टूट पडे जो शत्रु पर, बिन सोचे सब मर्म ।  
शत्रु-गुल्म हित तो बने, क्यारी ज्यों वह कर्म ॥


466
करता अनुचित कर्म तो, होता है नर नष्ट ।  
उचित कर्म को छोड़ता, तो भी होता नष्ट ॥


467
होना प्रवृत्त कर्म में, करके सोच-विचार ।  
‘हो कर प्रवृत्त सोच लें’, है यह गलत विचार ॥


468
जो भी साध्य उपाय बिन, किया जायगा यत्न ।  
कई समर्थक क्यों न हों, खाली हो वह यत्न ॥


469
बिन जाने गुण शत्रु का, यदि उसके अनुकूल ।  
किया गया सदुपाय तो, उससे भी हो भूल ॥


470
अनुपयुक्त जो है तुम्हें, जग न करे स्वीकार ।  
करना अनिंध कार्य ही, करके सोच-विचार ॥

अध्याय 48. शक्ति का बोध


471
निज बल रिपु-बल कार्य-बल, साथी-बल भी जान ।  
सोच-समझ कर चाहिये, करना कार्य निदान ॥


472
साध्य कार्य को समझ कर, समझ कार्य हित ज्ञेय ।  
जम कर धावा जो करे, उसको कुछ न अजेय ॥


473
बोध नहीं निज शक्ति का, वश हो कर उत्साह ।  
कार्य शुरू कर, बीच में, मिटे कई नरनाह ॥


474
शान्ति-युक्त बरबात बिन, निज बल मान न जान ।  
अहम्मन्य भी जो रहे, शीघ्र मिटेगा जान ॥


475
मोर-पंख से ही सही, छकड़ा लादा जाय ।  
यदि लादो वह अत्यधिक, अक्ष भग्न हो जाय ॥


476
चढ़ा उच्चतम डाल पर, फिर भी जोश अनंत ।  
करके यदि आगे बढ़े, होगा जीवन-अंत ॥


477
निज धन की मात्रा समझ, करो रीती से दान ।  
जीने को है क्षेम से, उचित मार्ग वह जान ॥


478
तंग रहा तो कुछ नहीं, धन आने का मार्ग ।  
यदि विस्तृत भी ना रहा, धन जाने का मार्ग ॥


479
निज धन की सीमा समझ, यदि न किया निर्वाह ।  
जीवन समृद्ध भासता, हो जायगा तबाह ॥


480
लोकोपकारिता हुई, धन-सीमा नहिं जान ।  
तो सीमा संपत्ति की, शीघ्र मिटेगी जान ॥

अध्याय 49. समय का बोध


481
दिन में उल्लू पर विजय, पा लेता है काक ।  
नृप जिगीषु को चाहिये, उचित समय की ताक ॥


482
लगना जो है कार्य में, अवसर को पहचान ।  
श्री को जाने से जकड़, रखती रस्सी जान ॥


483
है क्या कार्य असाध्य भी, यदि अवसर को जान ।  
समिचित साधन के सहित, करता कार्य सुजान ॥


484
चाहे तो भूलोक भी, आ जायेगा हाथ ।  
समय समझ कर यदि करे, युक्त स्थान के साथ ॥


485
जिनको निश्चित रूप से, विश्व-विजय की चाह ।  
उचित समय की ताक में, वें हैं बेपरवाह ॥


486
रहता है यों सिकुड़ नृप, रखते हुए बिसात ।  
ज्यों मेढ़ा पीछे हटे, करने को आघात ॥


487
रूठते न झट प्रगट कर, रिपु-अति से नरनाह ।  
पर कुढ़ते हैं वे सुधी, देख समय की राह ॥


488
रिपु को असमय देख कर, सिर पर ढो संभाल ।  
सिर के बल गिर वह मिटे, आते अन्तिम काल ॥


489
दुर्लभ अवसर यदि मिले, उसको खोने पूर्व ।  
करना कार्य उसी समय, जो दुष्कर था पूर्व ॥


490
बक सम रहना सिकुड़ कर, जब करना नहिं वार ।  
चोंच-मार उसकी यथा, पा कर समय, प्रहार ॥

अध्याय 50. स्थान का बोध


491
कोई काम न कर शुरू, तथा न कर उपहास ।  
जब तक रिपु को घेरने, स्थल की है नहिं आस ॥


492
शत्रु-भाव से पुष्ट औ’, जो हों अति बलवान ।  
उनको भी गढ़-रक्ष तो, बहु फल करे प्रदान ॥


493
निर्बल भी बन कर सबल, पावें जय-सम्मान ।  
यदि रिपु पर धावा करें, ख़ोज सुरक्षित स्थान ॥


494
रिपु निज विजय विचार से, धो बैठेंगे हाथ ।  
स्थान समझ यदि कार्य में, जुड़ते दृढ नरनाथ ॥


495
गहरे जल में मगर की, अन्यों पर हो जीत ।  
जल से बाहर अन्य सब, पावें जय विपरीत ॥


496
भारी रथ दृढ चक्रयुत, चले न सागर पार ।  
सागरगामी नाव भी, चले न भू पर तार ॥


497
निर्भय के अतिरिक्त तो, चाहिये न सहकार ।  
उचित जगह पर यदि करें, खूब सोच कर कार ॥


498
यदि पाता लघु-सैन्य-युत, आश्रय स्थल अनुकूल ।  
उसपर चढ़ बहु-सैन्य युत, होगा नष्ट समूल ॥


499
सदृढ़ दुर्ग साधन बड़ा, है नहिं रिपु के पास ।  
फिर भी उसके क्षेत्र में, भिड़ना व्यर्थ प्रयास ॥


500
जिस निर्भय गजराज के, दन्तलग्न बरछैत ।  
गीदड़ भी मारे उसे, जब दलदल में कैंद ॥




अध्याय 51. परख कर विश्वास करना


501
धर्म-अर्थ औ’ काम से, मिला प्राण-भय चार ।  
इन उपधाओं से परख, विश्वस्त है विचार ॥


502
जो कुलीन निर्दोष हो, निन्दा से भयभीत ।  
तथा लजीला हो वही, विश्वस्त है पुनीत ॥


503
ज्ञाता विशिष्ट शास्त्र के, औ’ निर्दोष स्वभाव ।  
फिर भी परखो तो उन्हें, नहिं अज्ञता-अभाव ॥


504
परख गुणों को फिर परख, दोषों को भी छान ।  
उनमें बहुतायत परख, उससे कर पहचान ॥


505
महिमा या लघिमा सही, इनकी करने जाँच ।  
नर के निज निज कर्म ही, बनें कसौटी साँच ॥


506
विश्वसनीय न मानिये, बन्धुहीन जो लोग ।  
निन्दा से लज्जित न हैं, स्नेह शून्य वे लोग ॥


507
मूर्ख जनों पर प्रेमवश, जो करता विश्वास ।  
सभी तरह से वह बने, जड़ता का आवास ।  


508
परखे बिन अज्ञात पर, किया अगर विश्वास ।  
संतित को चिरकाल तक, लेनी पड़े असाँस ॥


509
किसी व्यक्ति पर मत करो, परखे बिन विश्वास ।  
बेशक सौंपो योग्य यद, करने पर विश्वास ॥


510
परखे बिन विश्वास भी, औ’ करके विश्वास ।  
फिर करना सन्देह भी, देते हैं चिर नाश ॥ 

अध्याय 52. परख कर कार्य सौंपना


511
भले-बुरे को परख जो, करता भला पसंद ।  
उसके योग्य नियुक्ति को, करना सही प्रबन्ध ॥


512
आय-वृद्धि-साधन बढ़ा, धन-वर्द्धक कर कार्य ।  
विघ्न परख जो टालता, वही करे नृप-कार्य ॥


513
प्रेम, बुद्धि, दृढ़-चित्तता, निर्लोभता-सुनीति ।  
चारों जिसमें पूर्ण हों, उसपर करो प्रतीति ॥


514
सभी तरह की परख से,  योग्य दिखें जो लोग ।  
उनमें कार्य निबाहते, विकृत बने बहु लोग ॥


515
जो करता है धैर्य से, खूब समझ सदुपाय ।  
उसे छोड़ प्रिय बन्धु को, कार्य न सौंपा जाय ॥


516
कर्ता का लक्षण परख, परख कर्म की रीति ।  
संयोजित कर काल से, सौंपों सहित प्रतीति ॥


517
इस साधन से व्यक्ति यह, कर सकता यह कार्य ।  
परिशीलन कर इस तरह, सौंप उसे वह कार्य ॥


518
यदि पाया इक व्यक्ति को, परख कार्य के योग्य ।  
तो फिर उसे नियुक्त कर, पदवी देना योग्य ॥


519
तत्परता-वश कार्य में, हुआ मित्र व्यवहार ।  
उसको समझे अन्यता, तो श्री जावे पार ॥


520
राज-भृत्य यदि विकृत नहिं, विकृत न होगा राज ।  
रोज़ परखना चाहिये, नृप को उसका काज ॥

अध्याय 53. बन्धुओं को अपनाना


521
यद्यपि निर्धन हो गये, पहले कृत उपकार ।  
कहते रहे बखान कर, केवल नातेदार ॥


522
बन्धु-वर्ग ऐसा मिले, जिसका प्रेम अटूट ।  
तो वह दे संपत्ति सब , जिसकी वृद्धि  अटूट ॥


523
मिलनसार जो है नहीं, जीवन उसका व्यर्थ ।  
तट बिन विस्तृत ताल ज्यों, भरता जल से व्यर्थ ॥


524
अपने को पाया धनी, तो फल हो यह प्राप्त ।  
बन्धु-मंडली घिर रहे, यों रहना बन आप्त ॥


525
मधुर वचन जो बोलता, करता भी है दान ।  
बन्धुवर्ग के वर्ग से, घिरा रहेगा जान ॥


526
महादान करते हुए, जो है क्रोध-विमुक्त ।  
उसके सम भू में नहीं, बन्धुवर्ग से युक्त ॥


527
बिना छिपाये काँव कर, कौआ खाता भोज्य ।  
जो हैं उसी स्वभाव के, पाते हैं सब भोग्य ॥


528
सब को सम देखे नहीं, देखे क्षमता एक ।  
इस गुण से स्थायी रहें, नृप के बन्धु अनेक ॥


529
बन्धु बने जो जन रहे, तोड़े यदि बन्धुत्व ।  
अनबन का कारण मिटे, तो बनता बन्धुत्व ॥


530
कारण बिन जो बिछुड़ कर, लौटे कारण साथ ।  
साध-पूर्ति कर नृप उसे, परख, मिला के साथ ॥

अध्याय 54. अविस्मृति


531
अमित हर्ष से मस्त हो, रहना असावधान ।  
अमित क्रोध से भी अधिक, हानि करेगा जान ॥


532
ज्यों है नित्यदारिद्रता, करती बुद्धि-विनाश ।  
त्यों है असावधानता, करती कीर्ति-विनाश ॥


533
जो विस्मृत हैं वे नहीं, यश पाने के योग ।  
जग में यों हैं एकमत, शास्त्रकार सब लोग ॥


534
लाभ नहीं है दुर्ग से, उनको जो भयशील ।  
वैसे उनको ना भला, जो हैं विस्मृतिशील ॥


535
पहले से रक्षा न की, रह कर असावधान ।  
विपदा आने पर रहा, पछताता अज्ञान ॥


536
सब जन से सब काल में, अविस्मरण की बान ।  
बरती जाय अचूक तो, उसके है न समान ॥


537
रह कर विस्मृति के बिना, सोच-समझ कर कार्य ।  
यदि करता है तो उसे, कुछ नहिं असाध्य कार्य ॥


538
करना श्रद्धा-भाव से, शास्त्रकार-स्तुत काम ।  
रहा उपेक्षक, यदि न कर, सात जन्म बेकाम ॥


539
जब अपने संतोष में, मस्त बनेंगे आप ।  
गफलत से जो हैं मिटे, उन्हें विचारो आप ॥


540
बना रहेगा यदि सदा, लक्ष्य मात्र का ध्यान ।  
अपने इच्छित लक्ष्य को, पाना है आसान ॥

अध्याय 55. सुशासन


541
सबसे निर्दाक्षिण्य हो, सोच दोष की रीती ।  
उचित दण्ड़ निष्पक्ष रह, देना ही है नीति ॥


542
जीवित हैं ज्यों जीव सब, ताक मेघ की ओर ।  
प्रजा ताक कर जी रही, राजदण्ड की ओर ॥


543
ब्राहमण-पोषित वेद औ’, उसमें प्रस्तुत धर्म ।  
इनका स्थिर आधार है, राजदण्ड का धर्म ॥


544
प्रजा-पाल जो हो रहा, ढोता शासन-भार ।  
पाँव पकड़ उस भूप के, टिकता है संसार ॥


545
है जिस नृप के देश में, शासन सुनीतिपूर्ण ।  
साथ मौसिमी वृष्टि के, रहे उपज भी पूर्ण ॥


546
रजा को भाला नहीं, जो देता है जीत ।  
राजदण्ड ही दे विजय, यदि उसमें है सीध ॥


547
रक्षा सारे जगत की, करता है नरनाथ ।  
उसका रक्षक नीति है, यदि वह चले अबाध ॥


548
न्याय करे नहिं सोच कर, तथा भेंट भी कष्ट ।  
ऐसा नृप हो कर पतित, होता खुद ही नष्ट ॥


549
जन-रक्षण कर शत्रु से, करता पालन-कर्म ।  
दोषी को दे दण्ड तो, दोष न, पर नृप-धर्म ॥


550
यथा निराता खेत को, रखने फसल किसान ।  
मृत्यु-दण्ड नृप का उन्हें, जो हैं दुष्ट महान ॥

अध्याय 56. क्रूर-शासन


551
हत्यारे से भी अधिक, वह राजा है क्रूर ।  
जो जन को हैरान कर, करे पाप भरपूर ॥


552
भाला ले कर हो खड़े, डाकू की ज्यों माँग ।  
राजदण्डयुत की रही, त्यों भिक्षा की माँग ॥


553
दिन दिन नीति विचार कर, नृप न करे यदि राज ।  
ह्रासोन्मुख होता रहे, दिन दिन उसका राज ॥


554
नीतिहीन शासन करे, बिन सोचे नरनाथ ।  
तो वह प्रजा व वित्त को, खो बैठे इक साथ ॥


555
उतपीड़ित जन रो पड़े, जब वेदना अपार ।  
श्री का नाशक शास्त्र है, क्या न नेत्र-जल-धार ॥


556
नीतिपूर्ण शासन रखे, नृप का वश चिरकाल ।  
नीति न हो तो, भूप का, यश न रहे सब काल ॥


557
अनावृष्टि से दुःख जो, पाती भूमि अतीव ।  
दयावृष्टि बिन भूप की, पाते हैं सब जिव ॥


558
अति दुःखद है सधनता, रहने से धनहीन ।  
यदि अन्यायी राज के, रहना पड़े अधीन ॥


559
यदि राजा शासन करे, राजधर्म से चूक ।  
पानी बरसेगा नहीं, ऋतु में बादल चूक ॥


560
षटकर्मी को स्मृति नहीं, दूध न देगी गाय ।  
यदि जन-रक्षक भूप से, रक्षा की नहिं जाय ॥

अध्याय 57. भयकारी कर्म न करना


561
भूप वही जो दोष का, करके उचित विचार ।  
योग्य दण्ड से इस तरह, फिर नहिं हो वह कार ॥


562
राजश्री चिरकाल यदि, रखना चाहें साथ ।  
दिखा दण्ड की उग्रता, करना मृदु आघात ॥


563
यदि भयकारी कर्म कर, करे प्रजा को त्रस्त ।  
निश्चय जल्दी कूर वह, हो जावेगा अस्त ॥


564
जिस नृप की दुष्कीर्ति हो, ‘राजा है अति क्रूर’ ।  
अल्प आयु हो जल्द वह, होगा नष्ट ज़रूर ॥


565
अप्रसन्न जिसका वदन, भेंट नहीं आसान ।  
ज्यों अपार धन भूत-वश, उसका धन भी जान ॥


566
कटु भाषी यदि हो तथा, दया-दृष्टि से हीन ।  
विपुल विभव नृप का मिटे, तत्क्षण हो स्थितिहीन ॥


567
कटु भाषण नृप का तथा, देना दण्ड अमान ।  
शत्रु-दमन की शक्ति को, घिसती रेती जान ॥


568
सचिवों की न सलाह ले, फिर होने पर कष्ट ।  
आग-बबूला नृप हुआ, तो श्री होगी नष्ट ॥


569
दुर्ग बनाया यदि नहीं, रक्षा के अनुरूप ।  
युद्ध छिड़ा तो हकबका, शीघ्र मिटे वह भूप ॥


570
मूर्खों को मंत्री रखे, यदि शासक बहु क्रूर ।  
उनसे औ’ नहिं भूमि को, भार रूप भरपूर ॥

अध्याय 58.दया-दृष्टि


571
करुणा रूपी सोहती, सुषमा रही अपार ।  
नृप में उसके राजते, टिकता है संसार ॥


572
करुणा से है चल रहा, सांसारिक व्यवहार ।  
जो नर उससे रहित है, केवल भू का भार ॥


573
मेल न हो तो गान से, तान करे क्या काम ।  
दया न हो तो दृष्टि में, दृग आये क्या काम ॥


574
करुणा कलित नयन नहीं, समुचित सीमाबद्ध ।  
तो क्या आवें काम वे, मुख से रह संबन्ध ॥


575
आभूषण है नेत्र का, करुणा का सद्‍भाव ।  
उसके बिन जाने उसे, केवल मुख पर घाव ॥


576
रहने पर भी आँख के, जिसके है नहिं आँख ।  
यथा ईख भू में लगी, जिसके भी हैं आँख ॥


577
आँखहीन ही हैं मनुज, यदि न आँख का भाव ।  
आँखयुक्त में आँख का, होता भी न अभाव ॥


578
हानि बिना निज धर्म की, करुणा का व्यवहार ।  
जो कर सकता है उसे, जग पर है अधिकार ॥


579
अपनी क्षति भी जो करे, उसपर करुणा-भाव ।  
धारण कर, करना क्षमा, नृप का श्रेष्ठ स्वभाव ॥


580
देख मिलाते गरल भी, खा जाते वह भोग ।  
वाँछनीय दाक्षिण्य के, इच्छुक हैं जो लोग ॥

अध्याय 59. गुप्तचर-व्यवस्था


581
जो अपने चर हैं तथा, नीतिशास्त्र विख्यात ।  
ये दोनों निज नेत्र हैं, नृप को होना ज्ञात ॥


582
सब पर जो जो घटित हों, सब बातें सब काल ।  
राजधर्म है जानना, चारों से तत्काल ॥


583
बात चरों से जानते, आशय का नहिं ज्ञान ।  
तो उस नृप की विजय का, मार्ग नहीं है आन ॥


584
राजकर्मचारी, स्वजन, तथा शत्रु जो वाम ।  
सब के सब को परखना, रहा गुप्तचर-काम ॥


585
रूप देख कर शक न हो, आँख हुई, निर्भीक ।  
कहीं कहे नहिं मर्म को, सक्षम वह चर ठीक ॥


586
साधु वेष में घुस चले, पता लगाते मर्म ।  
फिर कुछ भी हो चुप रहे, यही गुप्तचर-कर्म ॥


587
भेद लगाने में चतुर, फिर जो बातें ज्ञात ।  
उनमें संशयरहित हो, वही भेदिया ख्यात ॥


588
पता लगा कर भेद का, लाया यदि इक चार ।  
भेद लगा फिर अन्य से, तुलना कर स्वीकार ॥


589
चर चर को जाने नहीं, यों कर शासन-कर्म ।  
सत्य मान, जब तीन चर, कहें एक सा मर्म ॥


590
खुले आम जासूस का, करना मत सम्मान ।  
अगर किया तो भेद को, प्रकट किया खुद जान ॥

अध्याय 60. उत्साहयुक्तता


591
धनी कहाने योग्य है, यदि हो धन उत्साह ।  
उसके बिन यदि अन्य धन, हो तो क्या परवाह ॥


592
एक स्वत्व उत्साह है, स्थायी स्वत्व ज़रूर ।  
अस्थायी रह अन्य धन, हो जायेंगे दूर ॥


593
रहता जिनके हाथ में, उमंग का स्थिर वित्त ।  
‘वित्त गया’ कहते हुए, ना हों अधीर-चित्त ॥


594
जिस उत्साही पुरुष का, अचल रहे उत्साह ।  
वित्त चले उसके यहाँ, पूछ-ताछ कर राह ॥


595
जलज-नाल उतनी बड़ी, जितनी जल की थाह ।  
नर होता उतना बड़ा, जितना हो उत्साह ॥


596
जो विचार मन में उठें, सब हों उच्च विचार ।  
यद्यपि सिद्ध न उच्चता, विफल न वे सुविचार ॥


597
दुर्गति में भी उद्यमी, होते नहीं अधीर ।  
घायल भी शर-राशि से, गज रहता है धीर ॥


598
‘हम तो हैं इस जगत में, दानी महा धुरीण’ ।  
कर सकते नहिं गर्व यों, जो हैं जोश-विहीन ॥


599
यद्यपि विशालकाय है, तथा तेज़ हैं दांत ।  
डरता है गज बाघ से, होने पर आक्रांत ॥


600
सच्ची शक्ति मनुष्य की, है उत्साह अपार ।  
उसके बिन नर वृक्ष सम, केवल नर आकार ॥



अध्याय 61. आलस्यहीनता


601
जब तम से आलस्य के, आच्छादित हो जाय ।  
अक्षय दीप कुटुंब का, मंद मंद बुझ जाय ॥


602
जो चाहें निज वंश का, बना रहे उत्कर्ष ।  
नाश करें आलस्य का, करते उसका धर्ष ॥


603
गोद लिये आलस्य को, जो जड़ करे विलास ।  
होगा उसके पूर्व ही, जात-वंश का नाश ॥


604
जो सुस्ती में मग्न हों, यत्न बिना सुविशेष ।  
तो उनका कुल नष्ट हो, बढ़ें दोष निःशेष ॥


605
दीर्घसूत्रता, विस्मरण, सुस्ती, निद्रा-चाव ।  
जो जन चाहें डूबना, चारों हैं प्रिय नाव ॥


606
सार्वभौम की श्री स्वयं, चाहे आवे पास ।  
तो भी जो हैं आलसी, पावें नहिं फल ख़ास ॥


607
सुस्ती-प्रिय बन, यत्न सुठि, करते नहिं जो लोग ।  
डांट तथा उपहास भी, सुनते हैं वे लोग ॥


608
घर कर ले आलस्य यदि, रह कुलीन के पास ।  
उसके रिपु के वश उसे, बनायगा वह दास ॥


609
सुस्ती-पालन बान का, कर देगा यदि अंत ।  
वंश और पुरुषार्थ में, लगे दोष हों अंत ॥


610
क़दम बढ़ा कर विष्णु ने, जिसे किया था व्याप्त ।  
वह सब आलसहीन नृप, करे एकदम प्राप्त ॥

अध्याय 62. उद्यमशीलता


611
दुष्कर यह यों समझकर, होना नहीं निरास ।  
जानो योग्य महानता, देगा सतत प्रयास ॥


612
ढीला पड़ना यत्न में, कर दो बिलकुल त्याग ।  
त्यागेंगे जो यत्न को, उन्हें करे जग त्याग ॥


613
यत्नशीलता जो रही, उत्तम गुणस्वरूप ।  
उसपर स्थित है श्रेष्ठता, परोपकार स्वरूप ॥


614
यों है उद्यमरहित का, करना परोपकार ।  
कोई कायर व्यर्थ ज्यों, चला रहा तलवार ॥


615
जिसे न सुख की चाह है, कर्म-पूर्ति है चाह ।  
स्तंभ बने वह थामता, मिटा बन्धुजन-आह ॥


616
बढ़ती धन-संपत्ति की, कर देता है यत्न ।  
दारिद्रय को घुसेड़ कर, देता रहे अयत्न ॥


617
करती है आलस्य में, काली ज्येष्ठा वास ।  
यत्नशील के यत्न में, कमला का है वास ॥


618
यदि विधि नहिं अनुकूल है, तो न किसी का दोष ।  
खूब जान ज्ञातव्य को, यत्न न करना दोष ॥


619
यद्यपि मिले न दैववश, इच्छित फल जो भोग्य ।  
श्रम देगा पारिश्रमिक, निज देह-श्रम-योग्य ॥


620
विधि पर भी पाते विजय, जो हैं उद्यमशील ।  
सतत यत्न करते हुए, बिना किये कुछ ढील ॥

अध्याय 63. संकट में अनाकुलता


621
जब दुख-संकट आ पड़े, तब करना उल्लास ।  
तत्सम कोई ना करे, भिड़ कर उसका नाश ॥


622
जो आवेगा बाढ़ सा, बुद्धिमान को कष्ट ।  
मनोधैर्य से सोचते, हो जावे वह नष्ट ॥


623
दुख-संकट जब आ पड़े, दुखी न हो जो लोग ।  
दुख-संकट को दुख में, डालेंगे वे लोग ॥


624
ऊबट में भी खींचते, बैल सदृष जो जाय ।  
उसपर जो दुख आ पड़े, उस दुख पर दुख आय ॥


625
दुख निरंतर हो रहा, फिर भी धैर्य न जाय ।  
ऐसों को यदि दुख हुआ, उस दुख पर दुख आय ॥


626
धन पा कर, आग्रह सहित, जो नहिं करते लोभ ।  
धन खो कर क्या खिन्न हो, कभी करेंगे क्षोभ ॥


627
देह दुख का लक्ष्य तो, होती है यों जान ।  
क्षुब्ध न होते दुख से, जो हैं पुरुष महान ॥


628
विधिवश होता दुख है, यों जिसको है ज्ञान ।  
तथा न सुख की चाह भी, दुखी न हो वह प्राण ॥


629
सुख में सुख की चाह से, जो न करेगा भोग ।  
दुःखी होकर दुःख में, वह न करेगा शोक ॥


630
दुख को भी सुख सदृश ही, यदि ले कोई मान ।  
तो उसको उपलब्ध हो, रिपु से मानित मान ॥

अध्याय 64. अमात्य


631
साधन, काल, उपाय औ’, कार्यसिद्धि दुस्साध्य ।  
इनका श्रेष्ठ विधान जो, करता वही अमात्य ॥


632
दृढ़ता, कुल-रक्षण तथा, यत्न, सुशिक्षा, ज्ञान ।  
पाँच गुणों से युक्त जो, वही अमात्य सुजान ॥


633
फूट डालना शत्रु में, पालन मैत्री-भाव ।  
लेना बिछुड़ों को मिला,  योग्य आमात्य-स्वभाव ॥


634
विश्लेषण करता तथा, परख कार्य को साध्य ।  
दृढ़ता पूर्वक मंत्रणा, देता योग्य अमात्य ॥


635
धर्म जान, संयम सहित, ज्ञानपूर्ण कर बात ।  
सदा समझता शक्ति को, साथी है वह ख्यात ॥


636
शास्त्र जानते जो रहा, सूक्ष्म बुद्धि का भौन ।  
उसका करते सामना, सूक्ष्म प्रश्न अति कौन ॥


637
यद्यपि विधियों का रहा, शास्त्र रीति से ज्ञान ।  
फिर भी करना चाहिये, लोकरीति को जान ॥


638
हत्या कर उपदेश की, खुद हो अज्ञ नरेश ।  
फिर भी धर्म अमात्य का, देना दृढ़ उपदेश ॥


639
हानि विचारे निकट रह, यदि दुर्मंत्री एक ।  
उससे सत्तर कोटि रिपु, मानों बढ़ कर नेक ॥


640
यद्यपि क्रम से सोच कर, शुरू करे सब कर्म ।  
जिनमें दृढ़ क्षमता नहीं, करें अधूरा कर्म ॥


अध्याय 65. वाक्‌- पटुत्व


641
वाक्‌- शक्ति की संपदा, है मंत्री को श्रेष्ठ ।  
उनके अन्तर्गत नहीं, जो गुण अन्य यथेष्ट ॥


642
अपनी वाणी ही रही, लाभ- हानि का मूल ।  
इससे रहना सजग़ हो, न हो बोलते भूल ॥


643
जो सुनते वश में पडे, भाषण वही समर्थ ।  
वे भी जो सुनते नहीं, चाहें गुण के अर्थ ॥


644
शक्ति समझ कर चाहिये, करना शब्द प्रयोग ।  
इससे बढ़ कर है नहीं, धर्म अर्थ का योग ॥


645
बात बताना जान यह, अन्य न कोई बात ।  
ऐसी जो उस बात को, कर सकती है मात ॥


646
सारग्रहण पर-वचन का, स्वयं करे प्रिय बात ।  
निर्मल गुणयुत सचिव में, है यह गुण विख्यात ॥


647
भाषण-पटु, निर्भय तथा, रहता जो अश्रान्त ।  
उसपर जय प्रतिवाद में, पाना कठिन नितान्त ॥


648
भाषण- पटु जो ढंग से, करता मीठी बात ।  
यदि पाये तो जगत झट, माने उसकी बात ॥


649
थोडे बचन दोष रहित, कहने में असमर्थ ।  
निश्चय वे हैं चाहते, बहुत बोलना व्यर्थ ॥


650
पठित ग्रन्थ व्याख्या सहित, प्रवचन में असमर्थ ।  
खिला किन्तु खुशबू रहित, पुष्य-गुच्छ सम व्यर्थ ॥

अध्याय 66. कर्म-शुद्धि


651
साथी की परिशुद्धता, दे देती है प्रेय ।  
कर्मों की परिशुद्धता, देती है सब श्रेय ॥


652
सदा त्यागना चाहिये, जो हैं ऐसे कर्म ।  
कीर्ति-लाभ के साथ जो, देते हैं नहिं धर्म ॥


653
‘उन्नति करनी चाहिये’, यों जिनको हो राग ।  
निज गौरव को हानिकर, करें कर्म वे त्याग ॥


654
यद्यपि संकट-ग्रस्त हों, जिनका निश्चल ज्ञान ।  
निंद्य कर्म फिर भी सुधी, नहीं करेंगे जान ॥


655
जिससे पश्चात्ताप हो, करो न ऐसा कार्य ।  
अगर किया तो फिर भला, ना कर ऐसा कार्य ॥


656
जननी को भूखी सही, यद्यपि देखा जाय ।  
सज्जन-निन्दित कार्य को, तो भी किया न जाय ॥


657
दोष वहन कर प्राप्त जो, सज्जन को ऐश्वर्य ।  
उससे अति दारिद्रय ही, सहना उसको वर्य ॥


658
वर्ज किये बिन वर्ज्य सब, जो करता दुष्कर्म ।  
कार्य-पूर्ति ही क्यों न हो, पीड़ा दें वे कर्म ॥


659
रुला अन्य को प्राप्त सब, रुला उसे वह जाय ।  
खो कर भी सत्संपदा, पीछे फल दे जाय ॥


660
छल से धन को जोड़ कर, रखने की तदबीर ।  
कच्चे मिट्टी कलश में, भर रखना ज्यों नीर ॥

अध्याय 67. कर्म में दृढ़ता


661
दृढ़ रहना ही कर्म में, मन की दृढ़ता जान ।  
दृढ़ता कहलाती नहीं, जो है दृढ़ता आन ॥


662
दुष्ट न करना, यदि हुआ, तो फिर न हो अधीर ।  
मत यह है नीतिज्ञ का, दो पथ मानें मीर ॥


663
प्रकट किया कर्मान्त में, तो है योग्य सुधीर ।  
प्रकट किया यदि बीच में, देगा अनन्त पीर ॥


664
कहना तो सब के लिये, रहता है आसान ।  
करना जो जैसा कहे, है दुस्साध्य निदान ॥


665
कीर्ति दिला कर सचित को, कर्म-निष्ठता-बान ।  
नृप पर डाल प्रभाव वह, पावेगी सम्मान ॥


666
संकल्पित सब वस्तुएँ, यथा किया संकल्प ।  
संकल्पक का जायगा, यदि वह दृढ़-संकल्प ॥


667
तिरस्कार करना नहीं, छोटा क़द अवलोक ।  
चलते भारी यान में, अक्ष-आणि सम लोग ॥


668
सोच समझ निश्चय किया, करने का जो कर्म ।  
हिचके बिन अविलम्ब ही, कर देना वह कर्म ॥


669
यद्यपि होगा बहुत दुख, दृढ़ता से काम ।  
सुख-फल दायक ही रहा, जिसका शुभ परिणाम ॥


670
अन्य विषय में सदृढ़ता, रखते सचिव सुजान ।  
यदि दृढ़ता नहिं कर्म की, जग न करेगा मान ॥

अध्याय 68. कर्म करने की रीति


671
निश्चय कर लेना रहा, विचार का परिणाम ।  
हानि करेगा देर से, रुकना निश्चित काम ॥


672
जो विलम्ब के योग्य है, करो उसे सविलम्ब ।  
जो होना अविलम्ब ही, करो उसे अविलम्ब ॥


673
जहाँ जहाँ वश चल सके, भलाकार्य हो जाय ।  
वश न चले तो कीजिये, संभव देख उपाय ॥


674
कर्म-शेष रखना तथा, शत्रु जनों में शेष ।  
अग्नि-शेष सम ही करें, दोनों हानि विशेष ॥


675
धन साधन अवसर तथा, स्थान व निश्चित कर्म ।  
पाँचों पर भ्रम के बिना, विचार कर कर कर्म ॥


676
साधन में श्रम, विघ्न भी, पूरा हो जब कर्म ।  
प्राप लाभ कितना बड़ा, देख इन्हें कर कर्म ॥


677
विधि है कर्मी को यही, जब करता है कर्म ।  
उसके अति मर्मज्ञ से, ग्रहण करे वह मर्म ॥


678
एक कर्म करते हुए, और कर्म हो जाय ।  
मद गज से मद-मत्त गज, जैसे पकड़ा जाय ॥


679
करने से हित कार्य भी, मित्रों के उपयुक्त ।  
शत्रु जनों को शीघ्र ही, मित्र बनाना युक्त ॥


680
भीति समझकर स्वजन की, मंत्री जो कमज़ोर ।  
संधि करेंगे नमन कर, रिपु यदि है बरज़ोर ॥

अध्याय 69. दूत


681
स्नेहशीलता उच्चकुल, नृप-इच्छित आचार ।  
राज-दूत में चाहिये, यह उत्तम संस्कार ॥


682
प्रेम बुद्धिमानी तथा, वाक्शक्ति सविवेक ।  
ये तीनों अनिवार्य हैं, राजदूत को एक ॥


683
रिपु-नृप से जा जो करे, निज नृप की जय-बात ।  
लक्षण उसका वह रहे, विज्ञों में विख्यात ॥


684
दूत कार्य हित वह चले, जिसके रहें अधीन ।  
शिक्षा अनुसंधानयुत, बुद्धि, रूप ये तीन ॥


685
पुरुष वचन को त्याग कर, करे समन्वित बात ।  
लाभ करे प्रिय बोल कर, वही दूत है ज्ञात ॥


686
नीति सीख हर, हो निडर, कर प्रभावकर बात ।  
समयोचित जो जान ले, वही दूत है ज्ञात ॥


687
स्थान समय कर्तव्य भी, इनका कर सुविचार ।  
बात करे जो सोच कर, उत्तम दूत निहार ॥


688
शुद्ध आचरण संग-बल, तथा धैर्य ये तीन ।  
इनके ऊपर सत्यता, लक्षण दूत प्रवीण ॥


689
नृप को जो संदेशवह, यों हो वह गुण-सिद्ध ।  
भूल चूक भी निंद्य वच, कहे न वह दृढ़-चित्त ॥


690
चाहे हो प्राणान्त भी, निज नृप का गुण-गान ।  
करता जो भय के बिना, दूत उसी को जान ॥

अध्याय 70. राजा से योग्य व्यवहार


691
दूर न पास न रह यथा, तापों उसी प्रकार ।  
भाव-बदलते भूप से, करना है व्यवहार ॥


692
राजा को जो प्रिय रहें, उनकी हो नहिं चाह ।  
उससे स्थायी संपदा, दिलायगा नरनाह ॥


693
यदि बचना है तो बचो, दोषों से विकराल ।  
समाधान सभव नहीं, शक करते नरपाल ॥


694
कानाफूसी साथ ही, हँसी अन्य के साथ ।  
महाराज के साथ में, छोड़ो इनका साथ ॥


695
छिपे सुनो मत भेद को, पूछो मत 'क्या बात' ।  
प्रकट करे यदि नृप स्वयं, तो सुन लो वह बात ॥


696
भाव समझ समयज्ञ हो, छोड़ घृणित सब बात ।  
नृप-मनचाहा ढंग से, कह आवश्यक बात ॥


697
नृप से वांछित बात कह, मगर निरर्थक बात ।  
पूछें तो भी बिन कहे, सदा त्याग वह बात ॥


698
‘छोटे हैं, ये बन्धु हैं’, यों नहिं कर अपमान ।  
किया जाय नरपाल का, देव तुल्य सम्मान ॥


699
‘नृप के प्रिय हम बन गये’, ऐसा कर सुविचार ।  
जो हैं निश्चल बुद्धि के, करें न अप्रिय कार ॥


700
‘चिरपरिचित हैं’, यों समझ, नृप से दुर्व्यवहार ।  
करने का अधिकार तो, करता हानि अपार ॥


अध्याय 71. भावज्ञता


701
बिना कहे जो जान ले, मुख-मुद्रा से भाव ।  
सदा रहा वह भूमि का, भूषण महानुभाव ॥


702
बिना किसी संदेह के, हृदयस्थित सब बात ।  
जो जाने मानो उसे, देव तुल्य साक्षात ॥


703
मनोभाव मुख-भाव से, जो जानता निहार ।  
अंगों में कुछ भी दिला, करो उसे स्वीकार ॥


704
बिना कहे भावज्ञ हैं, उनके सम भी लोग ।  
आकृति में तो हैं मगर, रहें भिन्न वे लोग ॥


705
यदि नहिं जाना भाव को, मुख-मुद्रा अवलोक ।  
अंगों में से आँख का, क्या होगा उपयोग ॥


706
बिम्बित करता स्फटिक ज्यों, निकट वस्तु का रंग ।  
मन के अतिशय भाव को, मुख करता बहिरंग ॥


707
मुख से बढ़ कर बोधयुत, है क्या वस्तु विशेष ।  
पहले वह बिम्बित करे, प्रसन्नता या द्वेष ॥


708
बीती समझे देखकर, यदि ऐसा नर प्राप्त ।  
अभिमुख उसके हो खड़े, रहना है पर्याप्त ॥


709
बतलायेंगे नेत्र ही, शत्रु-मित्र का भाव ।  
अगर मिलें जो जानते, दृग का भिन्न स्वभाव ॥


710
जो कहते हैं, ‘हम रहे’, सूक्ष्म बुद्धि से धन्य ।  
मान-दण्ड उनका रहा, केवल नेत्र, न अन्य ॥

अध्याय 72. सभा-ज्ञान


711
शब्द-शक्ति के ज्ञानयुत, जो हैं पावन लोग ।  
समझ सभा को, सोच कर, करना शब्द-प्रयोग ॥


712
शब्दों की शैली समझ, जिनको है अधिकार ।  
सभासदों का देख रुख़, बोलें स्पष्ट प्रकार ॥


713
उद्यत हो जो बोलने, सभा-प्रकृति से अज्ञ ।  
भाषण में असमर्थ वे, शब्द-रीति से अज्ञ ॥


714
प्राज्ञों के सम्मुख रहो, तुम भी प्राज्ञ सुजान ।  
मूर्खों के सम्मुख बनो, चून सफेद समान ॥


715
भले गुणों में है भला, ज्ञानी गुरुजन मध्य ।  
आगे बढ़ बोलें नहीं, ऐसा संयम पथ्य ॥


716
विद्वानों के सामने, जिनका विस्तृत ज्ञान ।  
जो पा गया कलंक, वह, योग-भ्रष्ट समान ॥


717
निपुण पारखी शब्द के, जो हैं, उनके पास ।  
विद्वत्ता शास्त्रज्ञ की, पाती खूब प्रकाश ॥


718
बुद्धिमान के सामने, जो बोलता सुजान ।  
क्यारी बढ़ती फसल की, यथा सींचना जान ॥


719
सज्जन-मण्डल में करें, जो प्रभावकर बात ।  
मूर्ख-सभा में भूल भी, करें न कोई बात ॥


720
यथा उँडेला अमृत है, आंगन में अपवित्र ।  
भाषण देना है वहाँ, जहाँ न गण हैं मित्र ॥

अध्याय 73. सभा में निर्भीकता


721
शब्द शक्ति के ज्ञानयुत, जो जन हैं निर्दोष ।  
प्राज्ञ-सभा में ढब समझ, करें न शब्द सदोष ॥


722
जो प्रभावकर ढ़ंग से, आर्जित शास्त्र-ज्ञान ।  
प्रगटे विज्ञ-समझ, वह, विज्ञों में विद्वान ॥


723
शत्रु-मध्य मरते निडर, मिलते सुलभ अनेक ।  
सभा-मध्य भाषण निडर, करते दुर्लभ एक ॥


724
विज्ञ-मध्य स्वज्ञान की, कर प्रभावकर बात ।  
अपने से भी विज्ञ से, सीखो विशेष बात ॥


725
सभा-मध्य निर्भीक हो, उत्तर देने ठीक ।  
शब्द-शास्त्र, फिर ध्यान से, तर्क-शास्त्र भी सीख ॥


726
निडर नहीं हैं जो उन्हें, खाँडे से क्या काम ।  
सभा-भीरु जो हैं उन्हें, पोथी से क्या काम ॥


727
सभा-भीरु को प्राप्त है, जो भी शास्त्र-ज्ञान ।  
कायर-कर रण-भूमि में, तीक्षण खड्ग समान ॥


728
रह कर भी बहु शास्त्रविद, है ही नहिं उपयोग ।  
विज्ञ-सभा पर असर कर, कह न सके जो लोग ॥


729
जो होते भयभीत हैं, विज्ञ-सभा के बीच ।  
रखते शास्त्रज्ञान भी, अनपढ़ से हैं नीच ॥


730
जो प्रभावकर ढ़ंग से, कह न सका निज ज्ञान ।  
सभा-भीरु वह मृतक सम, यद्यपि है सप्राण ॥

अध्याय 74. राष्ट्र


731
अक्षय उपज सुयोग्य जन, ह्रासहीन धनवान ।  
मिल कर रहते हैं जहाँ, है वह राष्ट्र महान ॥


732
अति धन से कमनीय बन, नाशहीनता युक्त ।  
प्रचुर उपज होती जहाँ, राष्ट्र वही है उक्त ॥


733
एक साथ जब आ पड़ें, तब भी सह सब भार ।  
देता जो राजस्व सब, है वह राष्ट्र अपार ॥


734
भूख अपार न है जहाँ, रोग निरंतर है न ।  
और न नाशक शत्रु भी, श्रेष्ठ राष्ट्र की सैन ॥


735
होते नहीं, विभिन्न दल, नाशक अंतर-वैर ।  
नृप-कंटक खूनी नहीं, वही राष्ट्र है, ख़ैर ॥


736
नाश न होता, यदि हुआ, तो भी उपज यथेष्ट ।  
जिसमें कम होती नहीं, वह राष्ट्रों में श्रेष्ठ ॥


737
कूप सरोवर नद-नदी, इनके पानी संग ।  
सुस्थित पर्वत सुदृढ़ गढ़, बनते राष्ट्र-सुअंग ॥


738
प्रचुर उपज, नीरोगता, प्रसन्नता, ऐश्वर्य ।  
और सुरक्षा, पाँच हैं, राष्ट्र-अलंकृति वर्य ॥


739
राष्ट्र वही जिसकी उपज, होती है बिन यत्न ।  
राष्ट्र नहीं वह यदि उपज, होती है कर यत्न ॥


740
उपर्युक्त साधन सभी, होते हुए अपार ।  
प्रजा-भूप-सद्‍भाव बिन, राष्ट्र रहा बेकार ॥

अध्याय 75. दुर्ग


741
आक्रामक को दुर्ग है, साधन महत्वपूर्ण ।  
शरणार्थी-रक्षक वही, जो रिपु-भय से चूर्ण ॥


742
मणि सम जल, मरु भूमि औ’, जंगल घना पहाड़ ।  
कहलाता है दुर्ग वह, जब हो इनसे आड़ ॥


743
उँचा, चौड़ा और दृढ़, अगम्य भी अत्यंत ।  
चारों गुणयुत दुर्ग है, यों कहते हैं ग्रन्थ ॥


744
अति विस्तृत होते हुए, रक्षणीय थल तंग ।  
दुर्ग वही जो शत्रु का, करता नष्ट उमंग ॥


745
जो रहता दुर्जेय है, रखता यथेष्ट अन्न ।  
अंतरस्थ टिकते सुलभ, दुर्ग वही संपन्न ॥


746
कहलाता है दुर्ग वह, जो रख सभी पदार्थ ।  
देता संकट काल में, योग्य वीर रक्षार्थ ॥


747
पिल पड़ कर या घेर कर, या करके छलछिद्र ।  
जिसको हथिया ना सके, है वह दुर्ग विचित्र ॥


748
दुर्ग वही यदि चतुर रिपु, घेरा डालें घोर ।  
अंतरस्थ डट कर लडें, पावें जय बरज़ोर ॥


749
शत्रु-नाश हो युद्ध में, ऐसे शस्त्र प्रयोग ।  
करने के साधन जहाँ, है गढ़ वही अमोघ ॥


750
गढ़-रक्षक रण-कार्य में, यदि हैं नहीं समर्थ ।  
अत्युत्तम गढ़ क्यों न हो, होता है वह व्यर्थ ॥

अध्याय 76. वित्त-साधन-विधि


751
धन जो देता है बना, नगण्य को भी गण्य ।  
उसे छोड़ कर मनुज को, गण्य वस्तु नहिं अन्य ॥


752
निर्धन लोगो का सभी, करते हैं अपमान ।  
धनवनों का तो सभी, करते हैं सम्मन ॥


753
धनरूपी दीपक अमर, देता हुआ प्रकाश ।  
मनचाहा सब देश चल, करता है नम-नाश ॥


754
पाप-मार्ग को छोड़कर, न्याय रीति को जान ।  
अर्जित धन है सुखद औ’, करता धर्म प्रदान ॥


755
दया और प्रिय भाव से, प्राप्त नहीं जो वित्त ।  
जाने दो उस लाभ को, जमे न उसपर चित्त ॥


756
धन जिसका वारिस नहीं, धन चूँगी से प्राप्त ।  
विजित शत्रु का भेंट-धन, धन हैं नृप हित आप्त ॥


757
जन्माता है प्रेम जो, दयारूप शिशु सुष्ट ।  
पालित हो धन-धाय से, होता है बह पुष्ट ॥


758
निज धन रखते हाथ में, करना कोई कार्य ।  
गिरि पर चढ़ गज-समर का, ईक्षण सदृश विचार्य ॥


759
शत्रु-गर्व को चिरने, तेज शास्त्र जो सिद्ध ।  
धन से बढ़ कर है नहीं, सो संग्रह कर वित्त ॥


760
धर्म, काम दोनों सुलभ, मिलते हैं इक साथ ।  
न्यायार्जित धन प्रचुर हो, लगता जिसके हाथ ॥

अध्याय 77. सैन्य-माहात्म्य


761
सब अंगों से युक्त हो, क्षत से जो निर्भीक ।  
जयी सैन्य है भूप के, ऐश्वर्यों में नीक ॥


762
छोटा फिर भी विपद में, निर्भय सहना चोट ।  
यह साहस संभव नहीं, मूल सैन्य को छोड़ ॥


763
चूहे-शत्रु समुद्र सम, गरजें तो क्या कष्ट ।  
सर्पराज फुफकारते, होते हैं सब नष्ट ॥


764
अविनाशी रहते हुए, छल का हो न शिकार ।  
पुश्तैनी साहस जहाँ, वही सैन्य निर्धार ॥


765
क्रोधिक हो यम आ भिड़े, फिर भी हो कर एक ।  
जो समर्थ मुठ-भेड़ में, सैन्य वही है नेक ॥


766
शौर्य, मान, विश्वस्तता, करना सद्‍व्यवहार ।  
ये ही सेना के लिये, रक्षक गुण हैं चार ॥


767
चढ़ आने पर शत्रु के, व्यूह समझ रच व्यूह ।  
रोक चढ़ाई खुद चढ़े, यही सैन्य की रूह ॥


768
यद्यपि संहारक तथा, सहन शक्ति से हीन ।  
तड़क-भड़क से पायगी, सेना नाम धुरीण ॥


769
लगातार करना घृणा, क्षय होना औ’ दैन्य ।  
जिसमें ये होते नहीं, पाता जय वह सैन्य ॥


770
रखने पर भी सैन्य में, अगणित स्थायी वीर ।  
स्थायी वह रहता नहीं, बिन सेनापति धीर ॥

अध्याय 78. सैन्य-साहस


771
डटे रहो मत शत्रुओ, मेरे अधिप समक्ष ।  
डट कर कई शिला हुए, मेरे अधिप समक्ष ॥


772
वन में शश पर जो लगा, धरने से वह बाण ।  
गज पर चूके भाल को, धरने में है मान ॥


773
निर्दय साहस को कहें, महा धीरता सार ।  
संकट में उपकार है, उसकी तीक्षण धार ॥


774
कर-भाला गज पर चला, फिरा खोजते अन्य ।  
खींच भाल छाती लगा, हर्षित हुआ सुधन्य ॥


775
क्रुद्ध नेत्र यदि देख कर, रिपु का भाल-प्रहार ।  
झपकेंगे तो क्या नहीं, वह वीरों को हार ॥


776
‘गहरा घाव लगा नहीं’, ऐसे दिन सब व्यर्थ ।  
बीते निज दिन गणन कर, यों मानता समर्थ ॥


777
जग व्यापी यश चाहते, प्राणों की नहिं चाह ।  
ऐसों का धरना कड़ा, शोभाकर है, वाह ॥


778
प्राण-भय-रहित वीर जो, जब छिड़ता है युद्ध ।  
साहस खो कर ना रुकें, नृप भी रोकें क्रुद्ध ॥


779
प्रण रखने हित प्राण भी, छोड़ेंगे जो चण्ड ।  
कौन उन्हें प्रण-भंग का, दे सकता है दण्ड़ ॥


780
दृग भर आये भूप के, सुन जिसका देहांत ।  
ग्रहण योग्य है माँग कर, उसका जैसा अंत ॥

अध्याय 79. मैत्री


781
करने को मैत्री सदृश, कृति है कौन महान ।  
दुर्लभ-रक्षक शत्रु से, उसके कौन समान ॥


782
प्राज्ञ मित्रता यों बढ़े, यथा दूज का चाँद ।  
मूर्ख मित्रता यों घटे, ज्यों पूनो के बाद ॥


783
करते करते अध्ययन्, अधिक सुखद ज्यों ग्रन्थ ।  
परिचय बढ़ बढ़ सुजन की, मैत्री दे आनन्द ॥


784
हँसी-खेल करना नहीं, मैत्री का उपकार ।  
आगे बढ़ अति देख कर, करना है फटकार ॥


785
परिचय औ’ संपर्क की, नहीं ज़रूरत यार ।  
देता है भावैक्य ही, मैत्री का अधिकार ॥


786
केवल मुख खिल जाय तो, मैत्री कहा न जाय ।  
सही मित्रता है वही, जिससे जी खिल जाय ॥


787
चला सुपथ पर मित्र को, हटा कुपथ से दूर ।  
सह सकती दुख विपद में, मैत्री वही ज़रूर ॥


788
ज्यों धोती के खिसकते, थाम उसे ले हस्त ।  
मित्र वही जो दुःख हो, तो झट कर दे पस्त ॥


789
यथा शक्ति सब काल में, भेद बिना उपकार ।  
करने की क्षमता सुदृढ़, है मैत्री-दरबार ॥


790
‘ऐसे ये मेरे लिये’, ‘मैं हूँ इनका यार’ ।  
मैत्री की महिमा गयी, यों करते उपचार ॥

अध्याय 80. मैत्री की परख


791
जाँचे बिन मैत्री सदृश, हानि नहीं है अन्य ।  
मित्र बना तो छूट नहीं, जिसमें वह सौजन्य ॥


792
परख परख कर जो नहीं, किया गया सौहार्द ।  
मरण दिलाता अन्त में, यों, करता वह आर्त ॥


793
गुण को कुल को दोष को, जितने बन्धु अनल्प ।  
उन सब को भी परख कर, कर मैत्री का कल्प ॥


794
जो लज्जित बदनाम से, रहते हैं कुलवान ।  
कर लो उनकी मित्रता, कर भी मूल्य-प्रदान ॥


795
झिड़की दे कर या रुला, समझावे व्यवहार ।  
ऐसे समर्थ को परख, मैत्री कर स्वीकार ॥


796
होने पर भी विपद के, बड़ा लाभ है एक ।  
मित्र-खेत सब मापता, मान-दंड वह एक ॥


797
मूर्खों के सौहार्द से, बच कर तजना साफ़ ।  
इसको ही नर के लिये, कहा गया है लाभ ॥


798
ऐसे कर्म न सोचिये, जिनसे घटे उमंग ।  
मित्र न हो जो दुख में, छोड़ जायगा संग ॥


799
विपद समय जो बन्धु जन, साथ छोड़ दें आप ।  
मरण समय भी वह स्मरण, दिल को देगा ताप ॥


800
निर्मल चरित्रवान की, मैत्री लेना जोड़ ।  
कुछ दे सही अयोग्य की, मैत्री देना छोड़ ॥



अध्याय 81. चिर-मैत्री


801
जो कुछ भी अधिकार से, करते हैं जन इष्ट ।  
तिरस्कार बिन मानना, मैत्री कहो धनिष्ठ ॥


802
हक्र से करना कार्य है, मैत्री का ही अंग ।  
फ़र्ज़ समझ सज्जन उसे, मानें सहित उमंग ॥


803
निज कृत सम जो मित्र का, साधिकार कृत काम ।  
यदि स्वीकृत होता नहीं, चिर-मैत्री क्या काम ॥


804
पूछे बिन हक मान कर, मित्र करे यदि कार्य ।  
वांछनीय गुण के लिये, मानें वह स्वीकार्य ॥


805
दुःखजनक यदि कार्य हैं, करते मित्र सुजान ।  
अति हक़ या अज्ञान से, यों करते हैं जान ॥


806
चिरपरिचित घन मित्र से, यद्यपि हुआ अनिष्ट ।  
मर्यादी छोडें नहीं, वह मित्रता धनिष्ठ ॥


807
स्नेही स्नेह-परंपरा, जो करते निर्वाह ।  
मित्र करे यदि हानि भी, तज़ें न उसकी चाह ॥


808
मित्र-दोष को ना सुनें, ऐसे मित्र धनिष्ठ ।  
मानें उस दिन को सफल, दोष करें जब इष्ट ॥


809
अविच्छिन्न चिर-मित्रता, जो रखते हैं यार ।  
उनका स्नेह तजें न जो, उन्हें करे जग प्यार ॥


810
मैत्री का गुण पालते, चिरपरिचित का स्नेह ।  
जो न तजें उस सुजन से, करें शत्रु भी स्नेह ॥

अध्याय 82. बुरी मैत्री


811
यद्यपि अतिशय मित्र सम, दिखते हैं गुणहीन ।  
बढ़ने से वह मित्रता, अच्छा यदि हो क्षीण ॥


812
पा या खो कर क्या हुआ, अयोग्य का सौहार्द ।  
जो मैत्री कर स्वार्थवश, तज दे जब नहिं स्वार्थ ॥


813
मित्र बने जो गणन कर, स्वार्थ-लाभ का मान ।  
धन-गाहक गणिका तथा, चोर एक सा जान ॥


814
अनभ्यस्त हय युद्ध में, पटक चले ज्यों भाग ।  
ऐसों के सौहार्द से, एकाकी बड़भाग ॥


815
तुच्छ मित्रता विपद में, जो देती न सहाय ।  
ना होने में है भला, होने से भी, हाय ॥


816
अति धनिष्ठ बन मूर्ख का, हो जाने से इष्ट ।  
समझदार की शत्रुता, लाखों गुणा वरिष्ठ ॥


817
हास्य-रसिक की मित्रता, करने से भी प्राप्त ।  
भले बनें दस कोटि गुण, रिपु से जो हों प्राप्त ॥


818
यों असाध्य कह साध्य को, जो करता न सहाय ।  
चुपके से उस ढोंग की, मैत्री छोड़ी जाय ॥


819
कहना कुछ करना अलग, जिनकी है यह बान ।  
उनकी मैत्री खायगी, सपने में भी जान ॥


820
घर पर मैत्री पालते, सभा-मध्य धिक्कार ।  
जो करते वे तनिक भी, निकट न आवें, यार ॥

अध्याय 83. कपट-मैत्री


821
अंतरंग मैत्री नहीं, पर केवल बहिरंग ।  
अवसर पा वह पीटती, पकड़ निहाई ढ़ंग ।  


822
बन्धु सदृश पर बन्धु नहिं, उनकी मैत्री-बान ।  
है परिवर्तनशील ही, नारी-चित्त समान ॥


823
सद्‍ग्रंथों का अध्ययन, यद्यपि किया अनेक ।  
शत्रु कभी होंगे नहीं, स्नेह-मना सविवेक ॥


824
मुख पर मधुर हँसी सहित, हृदय वैर से पूर ।  
ऐसे लोगों से डरो, ये हैं वंचक कूर ॥


825
जिससे मन मिलता नहीं, उसका सुन वच मात्र ।  
किसी विषय में मत समझ, उसे भरोसा पात्र ॥


826
यद्यपि बोलें मित्र सम, हितकर वचन गढ़ंत ।  
शत्रु-वचन की व्यर्थता, होती प्रकट तुरंत ॥


827
सूचक है आपत्ति का, धनुष नमन की बान ।  
सो रिपु-वचन-विनम्रता, निज हितकर मत जान ॥


828
जुड़े हाथ में शत्रु के, छिप रहता हथियार ।  
वैसी ही रिपु की रही, रुदन-अश्रु-जल-धार ॥


829
जो अति मैत्री प्रकट कर, मन में करता हास ।  
खुश कर मैत्री भाव से, करना उसका नाश ॥


830
शत्रु, मित्र जैसा बने, जब आवे यह काल ।  
मुख पर मैत्री प्रकट कर, मन से उसे निकाल ॥

अध्याय 84. मूढ़ता


831
किसको कहना मूढ़ता, जो है दारुण दाग ।  
हानिप्रद को ग्रहण कर, लाभप्रद का त्याग ॥


832
परम मूढ़ता मूढ़ में, जानो उसे प्रसिद्ध ।  
उन सब में आसक्ति हो, जो हैं कर्म निषिद्ध ॥


833
निर्दयता, निर्लज्जता, निर्विचार का भाव ।  
पोषण भी नहिं पोष्य का, ये हैं मूढ़ स्वभाव ॥


834
शास्त्रों का कर अध्यपन, अर्थ जानते गूढ़ ।  
शिक्षक भी, पर नहिं वशी, उनसे बडा न मूढ़ ॥


835
सात जन्म जो यातना, मिले नरक के गर्त्त ।  
मूढ़ एक ही में बना, लेने में सुसमर्थ ॥


836
प्रविधि-ज्ञान बिन मूढ़ यदि, शुरू करेगा काम ।  
वह पहनेगा हथकड़ी, बिगड़ेगा ही काम ॥


837
जम जाये तो प्रचुर धन, अगर मूढ़ के पास ।  
भोग करेंगे अन्य जन, परिजन तो उपवास ॥


838
लगना है संपत्ति का, एक मूढ़ के हस्त ।  
पागल का होना यथा, ताड़ी पी कर मस्त ॥


839
पीड़ा तो देती नहीं, जब होती है भंग ।  
सो मूढ़ों की मित्रता, है अति मधुर प्रसंग ॥


840
सुधी-सभा में मूढ़ का, घुसना है यों, ख़ैर ।  
ज्यों रखना धोये बिना, स्वच्छ सेज पर पैर ॥

अध्याय 85. अहम्‍मन्य-मूढ़ता


841
सबसे बुरा अभाव है, सद्बुद्धि का अभाव ।  
दुनिया अन्य अभाव को, नहिं मानती अभाव ॥


842
बुद्धिहीन नर हृदय से, करता है यदि दान ।  
प्रातिग्राही का सुकृत वह, और नहीं कुछ जान ॥


843
जितनी पीड़ा मूढ़ नर, निज को देता आप ।  
रिपु को भी संभव नहीं, देना उतना ताप ॥


844
हीन-बुद्धि किसको कहें, यदि पूछोगे बात ।  
स्वयं मान ‘हम हैं सुधी’, भ्रम में पड़ना ज्ञात ॥


845
अपठित में ज्यों पठित का, व्यंजित करना भाव ।  
सुपठित में भी दोष बिन, जनमे संशय-भाध ॥


846
मिटा न कर निज दोष को, गोपन कर अज्ञान ।  
ढकना पट से गुहय को, अल्प बुद्धि की बान ॥


847
प्रकट करे मतिहीन जो, अति सहस्य की बात ।  
अपने पर खुद ही बड़ा, कर लेगा आघात ॥


848
समझाने पर ना करे, और न समझे आप ।  
मरण समय तक जीव वह, रहा रोग-अभिशाप ॥


849
समझाते नासमझ को, रहे नासमझ आप ।  
समझदार सा नासमझ, स्वयं दिखेगा आप ॥


850
जग जिसके अस्तित्व को, ‘है’ कह लेता मान ।  
जो न मानता वह रहा, जग में प्रेत समान ॥

अध्याय 86. विभेद


851
सब जीवों में फूट ही, कहते हैं बुध लोग ।  
अनमिल-भाव-अनर्थ का, पोषण करता रोग ॥


852
कोई अनमिल भाव से, कर्म करे यदि पोच ।  
अहित न करना है भला, भेद-भाव को सोच ॥


853
रहता है दुःखद बड़ा, भेद-भाव का रोग ।  
उसके वर्जन से मिले, अमर कीर्तिका भोग ॥


854
दुःखों में सबसे बड़ा, है विभेद का दुःख ।  
जब होता है नष्ट वह, होता सुख ही सुक्ख ॥


855
उठते देख विभेद को, हट कर रहे समर्थ ।  
उसपर कौन समर्थ जो, सोचे जय के अर्थ ॥


856
भेद-वृद्धि से मानता, मिलता है आनन्द ।  
जीवन उसका चूक कर, होगा नष्ट तुरन्त ॥


857
करते जो दुर्बुद्धि हैं, भेद-भाव से प्रति ।  
तत्व-दर्श उनको नहीं, जो देता है जीत ॥


858
हट कर रहना भेद से, देता है संपत्ति ।  
उससे अड़ कर जीतना, लाता पास विपत्ति ॥


859
भेद-भाव नहिं देखता, तो होती संपत्ति ।  
अधिक देखना है उसे, पाना है आपत्ति ॥


860
होती हैं सब हानियाँ, भेद-भाव से प्राप्त ।  
मैत्री से शुभ नीति का, उत्तम धन है प्राप्त ॥

अध्याय 87. शत्रुता-उत्कर्ष


861
बलवानों से मत भिड़ो, करके उनसे वैर ।  
कमज़ोरों की शत्रुता, सदा चाहना ख़ैर ॥


862
प्रेम रहित निज बल रहित, सबल सहाय न पास ।  
कर सकता है किस तरह, शत्रु शक्ति का नाश ॥


863
अनमिल है कंजूस है, कायर और अजान ।  
उसपर जय पाना रहा, रिपु को अति आसान ॥


864
क्रोधी हो फिर हृदय से, जो दे भेद निकाल ।  
उसपर जय सबको सुलभ, सब थल में, सब काल ॥


865
नीतिशास्त्र जो ना पढे, विधिवत् करे न काम ।  
दुर्जन निंदा-भय-रहित, रिपु हित है सुख-धाम ॥


866
जो रहता क्रोधान्ध है, कामी भी अत्यन्त ।  
है उसका शत्रुत्व तो, वांछनीय सानन्द ॥


867
करके कार्यारम्भ जो, करता फिर प्रतिकूल ।  
निश्चय उसकी शत्रुता, करना दे भी मूल ॥


868
गुणविहीन रहते हुए, यदि हैं भी बहुदोष ।  
तो है वह साथी रहित, रिपु को है संतोष ॥


869
यदि वैरी कायर तथा, नीतिशास्त्र अज्ञात ।  
उनसे भिड़ते, उच्च सुख, छोड़ेंगे नहिं साथ ॥


870
अनपढ़ की कर शत्रुता, लघुता से जय-लाभ ।  
पाने में असमर्थ जो, उसे नहीं यश-लाभ ॥

अध्याय 88. सत्रु-शक्ति का ज्ञान


871
रिपुता नामक है वही, असभ्यता-अवगाह ।  
हँसी-मज़े में भी मनुज, उसकी करे न चाह ॥


872
धनु-हल-धारी कृषक से, करो भले ही वैर ।  
वाणी-हल-धर कृषक से, करना छोड़ो वैर ॥


873
एकाकी रह जो करे, बहुत जनों से वैर ।  
पागल से बढ़ कर रहा, बुद्धिहीन वह, खैर ॥


874
मित्र बना कर शत्रु को, जो करता व्यवहार ।  
महिमा पर उस सभ्य की, टिकता है संसार ॥


875
अपना तो साथी नहीं, रिपु हैं दो, खुद एक ।  
तो उनमें से ले बना, उचित सहायक एक ॥


876
पूर्व-ज्ञात हो परख कर, अथवा हा अज्ञात् ।  
नाश-काल में छोड़ दो, शत्रु-मित्रता बात ॥


877
दुःख न कह उस मित्र से, यदि खुद उसे न ज्ञात ।  
प्रकट न करना शत्रु से, कमज़ोरी की बात ॥


878
ढ़ंग समझ कर कर्म का, निज बल को कर चंड ।  
अपनी रक्षा यदि करे, रिपु का मिटे घमंड ॥


879
जब पौधा है काटना, जो तरु कांटेदार ।  
बढ़ने पर घायल करे, छेदक का कर दार ॥


880
जो रिपुओं के दर्प का, कर सकते नहिं नाश ।  
निश्चय रिपु के फूँकते, होता उनका नाश ॥

अध्याय 89. अन्तवैंर


881
छाया, जल भी हैं बुरे, जब करते हैं हानि ।  
स्वजन-भाव भी हैं बुरे, यदि देते हैं ग्लानि ॥


882
डरना मत उस शत्रु से, जो है खड्ग समान ।  
डर उस रिपु के मेल से, जो है मित्र समान ॥


883
बचना अन्त: शत्रु से, उनके खा कर त्रास ।  
मिट्टी-छेदक ज्यों करें, थका देख वे नाश ॥


884
मन में बिना लगाव के, यदि हो अन्तवैंर ।  
बन्धु-भेद-कारक कई, करता है वह गैर ॥


885
यदि होता बन्धुत्व में, कोई अन्तवैंर ।  
मृत्युजनक जो सो कई, करता है वह गैर ॥


886
आश्रित लोगों से निजी, यदि होता है वैर ।  
सदा असंभव तो रहा, बचना नाश-बगैर ॥


887
डब्बा-ढक्कन योग सम, रहने पर भी मेल ।  
गृह में अन्तवैंर हो, तो होगा नहिं मेल ॥


888
रेती से घिस कर यथा, लोहा होता क्षीण ।  
गृह भी अन्तवैंर से, होता है बलहीन ॥


889
अति छोटा ही क्यों न हो, तिल में यथा दरार ।  
फिर भी अन्तवैंर तो, है ही विनाशकार ॥


890
जिनसे मन मिलता नहीं, जीवन उनके संग ।  
एक झोंपड़ी में यथा, रहना सहित भुजंग ॥

अध्याय 90. बड़ों का उपचार न करना


891
सक्षम की करना नहीं, क्षमता का अपमान ।  
रक्षा हित जो कार्य हैं, उनमें यही महान ॥


892
आदर न कर महान का, करे अगर व्यवहार ।  
होगा उसे महान से, दारुण दुःख अपार ॥


893
करने की सामर्थ्य है, जब चाहें तब नाश ।  
उनका अपचारी बनो, यदि चाहो निज नाश ॥


894
करना जो असमर्थ का, समर्थ का नुक़सान ।  
है वह यम को हाथ से, करना ज्यों आह्‍वान ॥


895
जो पराक्रमी भूप के, बना कोप का पात्र ।  
बच कर रह सकता कहाँ, कहीं न रक्षा मात्र ॥


896
जल जाने पर आग से, बचना संभव जान ।  
बचता नहीं महान का, जो करता अपमान ॥


897
तप:श्रेष्ठ हैं जो महा, यदि करते हैं कोप ।  
क्या हो धन संपत्ति की, और विभव की ओप ॥


898
जो महान हैं  अचल सम, करते अगर विचार ।  
जग में शाश्वत सम धनी, मिटता सह परिवार ॥


899
उत्तम व्रतधारी अगर, होते हैं नाराज ।  
मिट जायेगा इन्द्र भी, गँवा बीच में राज ॥


900
तप:श्रेष्ठ यदि क्रुद्ध हों, रखते बडा प्रभाव ।  
रखते बड़े सहाय भी, होता नहीं बचाव ॥



अध्याय 91. स्त्री-वश होना


901
स्त्री पर जो आसक्त हैं, उनको मिले न धर्म ।  
अर्थार्थी के हित रहा, घृणित वस्तु वह कर्म ॥


902
स्त्री लोलुप की संपदा, वह है पौरुष-त्यक्त ।  
लज्जास्पद बन कर बड़ी, लज्जित करती सख्त ॥


903
डरने की जो बान है, स्त्री से दब कर नीच ।  
सदा रही लज्जाजनक, भले जनों के बीच ॥


904
गृहिणी से डर है जिसे, औ’ न मोक्ष की सिद्धि ।  
उसकी कर्म-विदग्धता, पाती नहीं प्रसिद्धि ॥


905
पत्नी-भीरु सदा डरे, करने से वह कार्य ।  
सज्जन लोगों के लिये, जो होते सत्कार्य ॥


906
जो डरते स्त्री-स्कंध से, जो है बाँस समान ।  
यद्यपि रहते देव सम, उनका है नहिं मान ॥


907
स्त्री की आज्ञा पालता, जो पौरुष निर्लज्ज ॥
उससे बढ कर श्रेष्ठ है, स्त्री का स्त्रीत्व सलज्ज ॥


908
चारु मुखी वंछित वही, करते हैं जो कर्म ।  
भरते कमी न मित्र की, करते नहीं सुधर्म ॥


909
धर्म-कर्म औ’ प्रचुर धन, तथा अन्य जो काम ।  
स्त्री के आज्ञापाल को, इनका नहिं अंजाम ॥


910
जिनका मन हो कर्मरत, औ’ जो हों धनवान ।  
स्त्री-वशिता से उन्हें, कभी न है अज्ञान ॥

अध्याय 92. वार-वनिता


911
चाह नहीं है प्रेमवश, धनमूलक है चाह ।  
ऐसी स्त्री का मधुर वच, ले लेता है आह ॥


912
मधुर वचन है बोलती, तोल लाभ का भाग ।  
वेश्या के व्यवहार को, सोच समागम त्याग ॥


913
पण-स्त्री आलिंगन रहा, यों झूठा ही जान ।  
ज्यों लिपटे तम-कोष्ठ में, मुरदे से अनजान ॥


914
रहता है परमार्थ में, जिनका मनोनियोग ।  
अर्थ-अर्थिनी तुच्छ सुख, करते नहिं वे भोग ॥


915
सहज बुद्धि के साथ है, जिनका विशिष्ट ज्ञान ।  
पण्य-स्त्री का तुच्छ सुख, भोगेंगे नहिं जान ॥


916
रूप-दृप्त हो तुच्छ सुख, जो देती हैं बेच ।  
निज यश-पालक श्रेष्ठ जन, गले लगें नहिं, हेच ॥


917
करती है संभोग जो, लगा अन्य में चित्त ।  
उससे गले लगे वही, जिसका चंचल चित्त ॥


918
जो स्त्री है मायाविनी, उसका भोग विलास ।  
अविवेकी जन के लिये, रहा मोहिनी-पाश ॥


919
वेश्या का कंधा मृदुल, भूषित है जो खूब ।  
मूढ-नीच उस नरक में, रहते हैं कर डूब ॥


920
द्वैध-मना व्यभिचारिणी, मद्य, जुए का खेल ।  
लक्ष्मी से जो त्यक्त हैं, उनका इनसे मेल ॥

अध्याय 93. मद्य-निषेध


921
जो मधु पर आसक्त हैं, खोते हैं सम्मान ।  
शत्रु कभी डरते नहीं, उनसे कुछ भय मान ॥


922
मद्य न पीना, यदि पिये, वही पिये सोत्साह ।  
साधु जनों के मान की, जिसे नहीं परवाह ॥


923
माँ के सम्मुख भी रही, मद-मत्तता खराब ।  
तो फिर सम्मुख साधु के, कितनी बुरी शराब ॥


924
जग-निंदित अति दोषयुत, जो हैं शराबखोर ।  
उनसे लज्जा-सुन्दरी, मूँह लेती है मोड़ ॥


925
विस्मृति अपनी देह की, क्रय करना दे दाम ।  
यों जाने बिन कर्म-फल, कर देना है काम ॥


926
सोते जन तो मृतक से, होते हैं नहिं भिन्न ।  
विष पीते जन से सदा, मद्यप रहे अभिन्न ॥


927
जो लुक-छिप मधु पान कर, खोते होश-हवास ।  
भेद जान पुर-जन सदा, करते हैं परिहास ॥


928
‘मधु पीना जाना नहीं’, तज देना यह घोष ।  
पीने पर झट हो प्रकट, मन में गोपित दोष ॥


929
मद्यप का उपदेश से, होना होश-हवास ।  
दीपक ले जल-मग्न की, करना यथा तलाश ॥


930
बिना पिये रहते समय, मद-मस्त को निहार ।  
सुस्ती का, पीते स्वयं, करता क्यों न विचार ॥

अध्याय 94. जुआ


931
चाह जुए की हो नहीं, यद्यपि जय स्वाधीन ।  
जय भी तो कांटा सदृश, जिसे निगलता मीन ॥


932
लाभ, जुआरी, एक कर, फिर सौ को खो जाय ।  
वह भी क्या सुख प्राप्ति का, जीवन-पथ पा जाय ॥


933
पासा फेंक सदा रहा, करते धन की आस ।  
उसका धन औ’ आय सब, चलें शत्रु के पास ॥


934
करता यश का नाश है, दे कर सब दुख-जाल ।  
और न कोई द्यूत सम, बनायगा कंगाल ॥


935
पासा, जुआ-घर तथा, हस्य-कुशलता मान ।  
जुए को हठ से पकड़, निर्धन हुए निदान ॥


936
जुआरूप ज्येष्ठा जिन्हें, मूँह में लेती ड़ाल ।  
उन्हें न मिलता पेट भर, भोगें दुख कराल ॥


937
द्यूत-भुमि में काल सब, जो करना है वास ।  
करता पैतृक धन तथा, श्रेष्ठ गुणों का नाश ॥


938
पेरित मिथ्या-कर्म में, करके धन को नष्ट ।  
दया-धर्म का नाश कर, जुआ दिलाता कष्ट ॥


939
रोटी कपड़ा संपदा, विद्या औ’ सम्मान ।  
पाँचों नहिं उनके यहाँ, जिन्हें जुए की बान ॥


940
खोते खोते धन सभी, यथा जुएँ में मोह ।  
सहते सहते दुःख भी, है जीने में मोह ॥

अध्याय 95. औषध


941
वातादिक जिनको गिना, शास्त्रज्ञों ने तीन ।  
बढ़ते घटते दुःख दें, करके रोगाधीन ॥


942
खादित का पचना समझ, फिर दे भोजन-दान ।  
तो तन को नहिं चाहिये, कोई औषध-पान ॥


943
जीर्ण हुआ तो खाइये, जान उचित परिमाण ।  
देहवान हित है वही, चिरायु का सामान ॥


944
जीर्ण कुआ यह जान फिर, खूब लगे यदि भूख ।  
खाओ जो जो पथ्य हैं, रखते ध्यान अचूक ॥


945
करता पथ्याहार का, संयम से यदि भोग ।  
तो होता नहिं जीव को, कोई दुःखद रोग ॥


946
भला समझ मित भोज का, जीमे तो सुख-वास ।  
वैसे टिकता रोग है, अति पेटू के पास ॥


947
जाठराग्नि की शक्ति का, बिना किये सुविचार ।  
यदि खाते हैं अत्याधिक, बढ़ते रोग अपार ॥


948
ठीक समझ कर रोग क्या, उसका समझ निदान ।  
समझ युक्ति फिर शमन का, करना यथा विधान ॥


949
रोगी का वय, रोग का, काल तथा विस्तार ।  
सोच समझकर वैद्य को, करना है उपचार ॥


950
रोगी वैद्य देवा तथा, तीमारदार संग ।  
चार तरह के तो रहे, वैद्य शास्त्र के अंग ॥

अध्याय 96. कुलीनता


951
लज्जा, त्रिकरण-एकता, इन दोनों का जोड़ ।  
सहज मिले नहिं और में, बस कुलीन को छोड़ ॥


952
सदाचार लज्जा तथा, सच्चाई ये तीन ।  
इन सब से विचलित कभी, होते नहीं कुलीन ॥


953
सुप्रसन्न मुख प्रिय वचन, निंदा-वर्जन दान ।  
सच्चे श्रेष्ठ कुलीन हैं, चारों का संस्थान ॥


954
कोटि कोटि धन ही सही, पायें पुरुष कुलीन ।  
तो भी वे करते नहीं, रहे कर्म जो हीन ॥


955
हाथ खींचना ही पड़े, यद्यपि हो कर दीन ।  
छोडें वे न उदारता, जिनका कुल प्राचीन ॥


956
पालन करते जी रहें, जो निर्मल कुल धर्म ।  
यों जो हैं वे ना करें, छल से अनुचित कर्म ॥


957
जो जन बडे कुलीन हैं, उन पर लगा कलंक ।  
नभ में चन्द्र-कलंक सम, प्रकटित हो अत्तंग ॥


958
रखते सुगुण कुलीन के, जो निकले निःस्नेह ।  
उसके कुल के विषय में, होगा ही संदेह ॥


959
अंकुर करता है प्रकट, भू के गुण की बात ।  
कुल का गुण, कुल-जात की, वाणी करती ज्ञात ॥


960
जो चाहे अपना भला, पकडे लज्जा-रीत ।  
जो चाहे कुल-कानि को, सब से रहे विनीत ॥

अध्याय 97. मान


961
जीवित रहने के लिये, यद्यपि है अनिवार्य ।  
फिर भी जो कुल-हानिकर, तज देना वे कार्य ॥


962
जो हैं पाना चाहते, कीर्ति सहित सम्मान ।  
यश-हित भी करते नहीं, जो कुल-हित अपमान ॥


963
सविनय रहना चाहिये, रहते अति संपन्न ।  
तन कर रहना चाहिये, रहते बड़ा विपन्न ॥


964
गिरते हैं जब छोड़कर, निज सम्मानित स्थान ।  
नर बनते हैं यों गिरे, सिर से बाल समान ॥


965
अल्प घुंघची मात्र भी, करते जो दुष्काम ।  
गिरि सम ऊँचे क्यों न हों, होते हैं बदनाम ॥


966
न तो कीर्ति की प्राप्ति हो, न हो स्वर्ग भी प्राप्त ।  
निंदक का अनुचर बना, तो औ’ क्या हो प्राप्त ॥


967
निंदक का अनुचर बने, जीवन से भी हेय ।  
‘ज्यों का त्यों रह मर गया’, कहलाना है श्रेय ॥


968
नाश काल में मान के, जो कुलीनता-सत्व ।  
तन-रक्षित-जीवन भला, क्या देगा अमरत्व ॥


969
बाल कटा तो त्याग दे, चमरी-मृग निज प्राण ।  
उसके सम नर प्राण दें, रक्षा-हित निज मान ॥


970
जो मानी जीते नहीं, होने पर अपमान ।  
उनके यश को पूज कर, लोक करे गुण-गान ॥

अध्याय 98. महानता


971
मानव को विख्याति दे, रहना सहित उमंग ।  
‘जीयेंगे उसके बिना’, है यों कथन कलक ॥


972
सभी मनुज हैं जन्म से, होते एक समान ।  
गुण-विशेष फिर सम नहीं, कर्म-भेद से जान ॥


973
छोटे नहिं होते बड़े, यद्यपि स्थिति है उच्च ।  
निचली स्थिति में भी बड़े, होते हैं नहिं तुच्छ ॥


974
एक निष्ठ रहती हुई, नारी सती समान ।  
आत्म-संयमी जो रहा, उसका हो बहुमान ॥


975
जो जन महानुभव हैं, उनको है यह साध्य ।  
कर चुकना है रीति से, जो हैं कार्य असाध्य ॥


976
छोटों के मन में नहीं, होता यों सुविचार ।  
पावें गुण नर श्रेष्ठ का, कर उनका सत्कार ॥


977
लगती है संपन्नता, जब ओछों के हाथ ।  
तब भी अत्याचार ही, करे गर्व के साथ ॥


978
है तो महानुभावता, विनयशील सब पर्व ।  
अहम्मन्य हो तुच्छता, करती है अति गर्व ॥


979
अहम्मन्यता-हीनता, है महानता बान ।  
अहम्मन्यता-सींव ही, ओछापन है जान ॥


980
दोषों को देना छिपा, है महानता-भाव ।  
दोषों की ही घोषणा, है तुच्छत- स्वभाव ॥

अध्याय 99. सर्वगुण-पूर्णता


981
जो सब गुण हैं पालते, समझ योग्य कर्तव्य ।  
उनकों अच्छे कार्य सब, सहज बने कर्तव्य ॥


982
गुण-श्रेष्ठता-लाभ ही, महापुरुष को श्रेय ।  
अन्य लाभ की प्राप्ति से, श्रेय न कुछ भी ज्ञेय ॥


983
लोकोपकारिता, दया, प्रेम हया औ’ साँच ।  
सुगुणालय के थामते, खंभे हैं ये पाँच ॥


984
वध-निषेध-व्रत-लाभ ही, तप को रहा प्रधान ।  
पर-निंदा वर्जन रही, गुणपूर्णता महान ॥


985
विनयशीलता जो रही, बलवानों का सार ।  
है रिपु-रिपुता नाश-हित, सज्जन का हथियार ॥


986
कौन कसौटी जो परख, जाने गुण-आगार ।  
है वह गुण जो मान ले, नीचों से भी हार ॥


987
अपकारी को भी अगर, किया नहीं उपकार ।  
होता क्या उपयोग है, हो कर गुण-आगार ॥


988
निर्धनता नर के लिये, होता नहिं अपमान ।  
यदि बल है जिसको कहें, सर्व गुणों की खान ॥


989
गुण-सागर के कूल सम, जो मर्यादा-पाल ।  
मर्यादा छोड़े नहीं, यद्यपि युगान्त-काल ॥


990
घटता है गुण-पूर्ण का, यदि गुण का आगार ।  
तो विस्तृत संसार भी, ढो सकता नहिं भार ॥

अध्याय 100. शिष्टाचार


991
मिलनसार रहते अगर, सब लोगों को मान ।  
पाना शिष्टाचार है, कहते हैं आसान ॥


992
उत्तम कुल में जन्म औ’, प्रेम पूर्ण व्यवहार ।  
दोनों शिष्टाचार के, हैं ही श्रेष्ठ प्रकार ॥


993
न हो देह के मेल से, श्रेष्ठ जनों का मेल ।  
आत्माओं के योग्य तो, हैं संस्कृति का मेल ॥


994
नीति धर्म को चाहते, जो करते उपकार ।  
उनके शिष्ट स्वभाव को, सराहता संसार ॥


995
हँसी खेल में भी नहीं, निंदा करना इष्ट ।  
पर-स्वभाव ज्ञाता रहें, रिपुता में भी शिष्ट ॥


996
शिष्टों के आधार पर, टिकता है संसार ।  
उनके बिन तो वह मिले, मिट्टी में निर्धार ॥


997
यद्यपि हैं रेती सदृश, तीक्षण बुद्धि-निधान ।  
मानव-संस्कृति के बिना, नर हैं वृक्ष समान ॥


998
मित्र न रह जो शत्रु हैं, उनसे भी व्यवहार ।  
सभ्य पुरुष का नहिं किया, तो वह अधम विचार ॥


999
जो जन कर सकते नहीं, प्रसन्न मन व्यवहार ।  
दिन में भी तम में पड़ा, है उनका संसार ॥


1000
जो है प्राप्त असभ्य को, धन-सम्पत्ति अमेय ।  
कलश-दोष से फट गया, शुद्ध दूध सम ज्ञेय ॥



अध्याय 101. निष्फल धन


1001
भर कर घर भर प्रचुर धन, जो करता नहिं भोग ।  
धन के नाते मृतक है, जब है नहिं उपयोग ॥


1002
‘सब होता है अर्थ से’, रख कर ऐसा ज्ञान ।  
कंजूसी के मोह से, प्रेत-जन्म हो मलान ॥


1003
लोलुप संग्रह मात्र का, यश का नहीं विचार ।  
ऐसे लोभी का जनम, है पृथ्वी को भार ॥


1004
किसी एक से भी नहीं, किया गया जो प्यार ।  
निज अवशेष स्वरूप वह, किसको करे विचार ॥


1005
जो करते नहिं दान ही, करते भी नहिं भोग ।  
कोटि कोटि धन क्यों न हो, निर्धन हैं वे लोग ॥


1006
योग्य व्यक्ति को कुछ न दे, स्वयं न करता भोग ।  
विपुल संपदा के लिये, इस गुण का नर रोग ॥


1007
कुछ देता नहिं अधन को, ऐसों का धन जाय ।  
क्वाँरी रह अति गुणवती, ज्यों बूढ़ी हो जाय ॥


1008
अप्रिय जन के पास यदि, आश्रित हो संपत्ति ।  
ग्राम-मध्य विष-वृक्ष ज्यों, पावे फल-संपत्ति ॥


1009
प्रेम-भाव तज कर तथा, भाव धर्म से जन्य ।  
आत्म-द्रोह कर जो जमा, धन हथियाते अन्य ॥


1010
उनकी क्षणिक दरिद्रता, जो नामी धनवान ।  
जल से खाली जलद का, है स्वभाव समान ॥

अध्याय 102. लज्जाशीलता


1011
लज्जित होना कर्म से, लज्जा रही बतौर ।  
सुमुखी कुलांगना-सुलभ, लज्जा है कुछ और ॥


1012
अन्न वस्त्र इत्यादि हैं, सब के लिये समान ।  
सज्जन की है श्रेष्ठता, होना लज्जावान ॥


1013
सभी प्राणियों के लिये, आश्रय तो है देह ।  
रखती है गुण-पूर्णता, लज्जा का शुभ गेह ॥


1014
भूषण महानुभाव का, क्या नहिं लज्जा-भाव ।  
उसके बिन गंभीर गति, क्या नहिं रोग-तनाव ॥


1015
लज्जित है, जो देख निज, तथा पराया दोष ।  
उनको कहता है जगत, ‘यह लज्जा का कोष’ ॥


1016
लज्जा को घेरा किये, बिना सुरक्षण-योग ।  
चाहेंगे नहिं श्रेष्ठ जन, विस्तृत जग का भोग ॥


1017
लज्जा-पालक त्याग दें, लज्जा के हित प्राण ।  
लज्जा को छोड़ें नहीं, रक्षित रखने जान ॥


1018
अन्यों को लज्जित करे, करते ऐसे कर्म ।  
उससे खुद लज्जित नहीं, तो लज्जित हो धर्म ॥


1019
यदि चूके सिद्धान्त से, तो होगा कुल नष्ट ।  
स्थाई हो निर्लज्जता, तो हों सब गुण नष्ट ॥


1020
कठपुथली में सूत्र से, है जीवन-आभास ।  
त्यों है लज्जाहीन में, चैतन्य का निवास ॥

अध्याय 103. वंशोत्कर्ष-विधान


1021
‘हाथ न खींचूँ कर्म से, जो कुल हित कर्तव्य ।  
इसके सम नहिं श्रेष्ठता, यों है जो मन्तव्य ॥


1022
सत् प्रयत्न गंभीर मति, ये दोनों ही अंश ।  
क्रियाशील जब हैं सतत, उन्नत होता वंश ॥


1023
‘कुल को अन्नत में करूँ’, कहता है दृढ बात ।  
तो आगे बढ़ कमर कस, दैव बँटावे हाथ ॥


1024
कुल हित जो अविलम्ब ही, हैं प्रयत्न में चूर ।  
अनजाने ही यत्न वह, बने सफलता पूर ॥


1025
कुल अन्नति हित दोष बिन, जिसका है आचार ।  
बन्धु बनाने को उसे, घेर रहा संसार ॥


1026
स्वयं जनित निज वंश का, परिपालन का मान ।  
अपनाना है मनुज को, उत्तम पौरुष जान ॥


1027
महावीर रणक्षेत्र में, ज्यों हैं जिम्मेदार ।  
त्यों है सुयोग्य व्यक्ति पर, निज कुटुंब का भार ॥


1028
कुल-पालक का है नहीं, कोई अवसर खास ।  
आलसवश मानी बने, तो होता है नाश ॥


1029
जो होने देता नहीं, निज कुटुंब में दोष ।  
उसका बने शरीर क्या, दुख-दर्दों का कोष ॥


1030
योग्य व्यक्ति कुल में नहीं, जो थामेगा टेक ।  
जड़ में विपदा काटते, गिर जाये कुल नेक ॥

अध्याय 104. कृषि


1031
कृषि-अधीन ही जग रहा, रह अन्यों में घुर्ण ।  
सो कृषि सबसे श्रेष्ठ है, यद्यपि है श्रमपूर्ण ॥


1032
जो कृषि की क्षमता बिना, करते धंधे अन्य ।  
कृषक सभी को वहन कर, जगत-धुरी सम गण्य ॥


1033
जो जीवित हैं हल चला, उनका जीवन धन्य ।  
झुक कर खा पी कर चलें, उनके पीचे अन्य ॥


1034
निज नृप छत्रच्छाँह में, कई छत्रपति शान ।  
छाया में पल धान की, लाते सौम्य किसान ॥


1035
निज कर से हल जोत कर, खाना जिन्हें स्वभाव ।  
माँगें नहिं, जो माँगता, देंगे बिना दुराव ॥


1036
हाथ खिँचा यदि कृषक का, उनकी भी नहिं टेक ।  
जो ऐसे कहते रहे ‘हम हैं निस्पृह एक’ ॥


1037
एक सेर की सूख यदि, पाव सेर हो धूल ।  
मुट्‍ठी भर भी खाद बिन, होगी फ़सल अतूल ॥


1038
खेत जोतने से अधिक, खाद डालना श्रेष्ठ ।  
बाद निराकर सींचना, फिर भी रक्षण श्रेष्ठ ॥


1039
चल कर यदि देखे नहीं, मालिक दे कर ध्यान ।  
गृहिणी जैसी रूठ कर, भूमि करेगी मान ॥


1040
‘हम दरिद्र हैं’ यों करे, सुस्ती में आलाप ।  
भूमि रूप देवी उसे, देख हँसेगी आप ॥

अध्याय 105. दरिद्रता


1041
यदि पूछो दारिद्र्य सम, दुःखद कौन महान ।  
तो दुःखद दारिद्र्य सम, दारिद्रता ही जान ॥


1042
निर्धनता की पापिनी, यदि रहती है साथ ।  
लोक तथा परलोक से, धोना होगा हाथ ॥


1043
निर्धनता के नाम से, जो है आशा-पाश ।  
कुलीनता, यश का करे,  एक साथ ही नाश ॥


1044
निर्धनता पैदा करे, कुलीन में भी ढील ।  
जिसके वश वह कह उठे, हीन वचन अश्लील ॥


1045
निर्धनता के रूप में, जो है दुख का हाल ।  
उसमें होती है उपज, कई तरह की साल ॥


1046
यद्यपि अनुसंधान कर, कहे तत्व का अर्थ ।  
फिर भी प्रवचन दिन का, हो जाता है व्यर्थ ॥


1047
जिस दरिद्र का धर्म से, कुछ भी न अभिप्राय ।  
जननी से भी अन्य सम, वह तो देखा जाय ॥


1048
कंगाली जो कर चुकी, कल मेरा संहार ।  
अयोगी क्या आज भी, करने उसी प्रकार ॥


1049
अन्तराल में आग के, सोना भी है साध्य ।  
आँख झपकना भी ज़रा, दारिद में नहिं साध्य ॥


1050
भोग्य-हीन रह, दिन का, लेना नहिं सन्यास ।  
माँड-नमक का यम बने, करने हित है नाश ॥

अध्याय 106. याचना


1051
याचन करने योग्य हों, तो माँगना ज़रूर ।  
उनका गोपन-दोष हो, तेरा कुछ न कसूर ॥


1052
यचित चीज़ें यदि मिलें, बिना दिये दुख-द्वन्द ।  
याचन करना मनुज को, देता है आनन्द ॥


1053
खुला हृदय रखते हुए, जो मानेंगे मान ।  
उनके सम्मुख जा खड़े, याचन में भी शान ॥


1054
जिन्हें स्वप्न में भी ‘नहीं’, कहने की नहिं बान ।  
उनसे याचन भी रहा, देना ही सम जान ॥


1055
सम्मुख होने मात्र से, बिना किये इनकार ।  
दाता हैं जग में, तभी, याचन है स्वीकार ॥


1056
उन्हें देख जिनको नहीं, ‘ना’, कह सहना कष्ट ।  
दुःख सभी दारिद्र्य के, एक साथ हों नष्ट ॥


1057
बिना किये अवहेलना, देते जन को देख ।  
मन ही मन आनन्द से, रहा हर्ष-अतिरेक ॥


1058
शीतल थलयुत विपुल जग, यदि हो याचक-हीन ।  
कठपुथली सम वह रहे, चलती सूत्राधीन ॥


1059
जब कि प्रतिग्रह चाहते, मिलें न याचक लोग ।  
दाताओं को क्या मिले, यश पाने का योग ॥


1060
याचक को तो चाहिये, ग्रहण करे अक्रोध ।  
निज दरिद्रता-दुःख ही, करे उसे यह बोध ॥

अध्याय 107. याचना-भय


1061
जो न छिपा कर, प्रेम से, करते दान यथेष्ट ।  
उनसे भी नहिं माँगना, कोटि गुना है श्रेष्ठ ॥


1062
यदि विधि की करतार ने, भीख माँग नर खाय ।  
मारा मारा फिर वही, नष्ट-भ्रष्ट हो जाय ॥


1063
‘निर्धनता के दुःख को, करें माँग कर दूर’ ।  
इस विचार से क्रूरतर, और न है कुछ क्रूर ॥


1064
दारिदवश भी याचना, जिसे नहीं स्वीकार ।  
भरने उसके पूर्ण-गुण, काफी नहिं संसार ॥


1065
पका माँड ही क्यों न हो, निर्मल नीर समान ।  
खाने से श्रम से कमा, बढ़ कर मधुर न जान ॥


1066
यद्यपि माँगे गाय हित, पानी का ही दान ।  
याचन से बदतर नहीं, जिह्वा को अपमान ॥


1067
याचक सबसे याचना, यही कि जो भर स्वाँग ।  
याचन करने पर न दें, उनसे कभी न माँग ॥


1068
याचन रूपी नाव यदि, जो रक्षा बिन नग्न ।  
गोपन की चट्टान से, टकराये तो भग्न ॥


1069
दिल गलता है, ख्याल कर, याचन का बदहाल ।  
गले बिना ही नष्ट हो, गोपन का कर ख्याल ॥


1070
‘नहीं’ शब्द सुन जायगी, याचक जन की जान ।  
गोपन करते मनुज के, कहाँ छिपेंगे प्राण ॥

अध्याय 108. नीचता


1071
हैं मनुष्य के सदृश ही, नीच लोग भी दृश्य ।  
हमने तो देखा नहीं, ऐसा जो सादृश्य ॥


1072
चिन्ता धर्माधर्म की, नहीं हृदय के बीच ।  
सो बढ़ कर धर्मज्ञ से, भाग्यवान हैं नीच ॥


1073
नीच लोग हैं देव सम, क्योंकि निरंकुश जीव ।  
वे भी करते आचरण, मनमानी बिन सींव ॥


1074
मनमौजी ऐसा मिले, जो अपने से खर्व ।  
तो उससे बढ़ खुद समझ, नीच करेगा गर्व ॥


1075
नीचों के आचार का, भय ही है आधार ।  
भय बिन भी कुछ तो रहे, यदि हो लाभ-विचार ॥


1076
नीच मनुज ऐसा रहा, जैसा पिटता ढोल ।  
स्वयं सुने जो भेद हैं, ढो अन्यों को खोल ॥


1077
गाल-तोड़ घूँसा बिना, जो फैलाये हाथ ।  
झाडेंगे नहिं अधम जन, निज झूठा भी हाथ ॥


1078
सज्जन प्रार्थन मात्र से, देते हैं फल-दान ।  
नीच निचोड़ों ईख सम, तो देते रस-पान ॥


1079
खाते पीते पहनते, देख पराया तोष ।  
छिद्रान्वेषण-चतुर जो, नीच निकाले दोष ॥


1080
नीच लोग किस योग्य हों, आयेंगे क्या काम ।  
संकट हो तो झट स्वयं, बिक कर बनें गुलाम ॥

भाग–३: काम- कांड

अध्याय 109. सौन्दर्य की पीड़ा


1081
क्या यह है देवांगना, या सुविशेष मयूर ।  
या नारी कुंड़ल-सजी, मन है भ्रम में चूर ॥


1082
दृष्टि मिलाना सुतनु का, होते दृष्टि-निपान ।  
हो कर खुद चँडी यथा, चढ़ आये दल साथ ॥


1083
पहले देखा है नहीं, अब देखा यम कौन ।  
लडते विशाल नेत्रयुत, वह है स्त्री-गुण-भौन ॥


1084
मुग्धा इस स्त्री-रत्न के, दिखी दृगों की रीत ।  
खाते दर्शक-प्राण हैं, यों है गुण विपरीत ॥


1085
क्या यम है, या आँख है, या है मृगी सुरंग ।  
इस मुग्धा की दृष्टि में, है तीनों का ढंग ॥


1086
ऋजु हो टेढ़ी भृकुटियाँ, मना करें दे छाँह ।  
तो इसकी आँखें मुझे, हिला, न लेंगी आह ॥


1087
अनत कुचों पर नारि के, पड़ा रहा जो पाट ।  
मद-गज के दृग ढ़ांकता, मुख-पट सम वह ठाट ॥


1088
उज्जवल माथे से अहो, गयी शक्ति वह रीत ।  
भिड़े बिना रण-भूमि में, जिससे रिपु हों भीत ॥


1089
सरल दृष्टि हरिणी सदृश, औ’ रखती जो लाज ।  
उसके हित गहने बना, पहनाना क्या काज ॥


1090
हर्षक है केवल उसे, जो करता है पान ।  
दर्शक को हर्षक नहीं, मधु तो काम समान ॥

अध्याय 110. संकेत समझना


1091
इसके कजरारे नयन, रखते हैं दो दृष्टि ।  
रोग एक, उस रोग की, दवा दूसरी दृष्टि ॥


1092
आंख बचा कर देखना, तनिक मुझे क्षण काल ।  
अर्द्ध नहीं, संयोग का, उससे अधिक रसाल ॥


1093
देखा, उसने देख कर, झुका लिया जो सीस ।  
वह क्यारी में प्रेम की, देना था जल सींच ॥


1094
मैं देखूँ तो डालती, दृष्टि भूमि की ओर ।  
ना देखूँ तो देख खुद, मन में रही हिलोर ॥


1095
सीधे वह नहीं देखती, यद्यपि मेरी ओर ।  
सुकुचाती सी एक दृग, मन में रही हिलोर ॥


1096
यदुअपि वह अनभिज्ञ सी, करती है कटु बात ।  
बात नहीं है क्रुद्ध की, झट होती यह ज्ञात ॥


1097
रुष्ट दृष्टि है शत्रु सम, कटुक वचन सप्रीति ।  
दिखना मानों अन्य जन, प्रेमी जन की रीति ॥


1098
मैं देखूँ तो, स्निग्ध हो, करे मंद वह हास ।  
सुकुमारी में उस समय, एक रही छवी ख़ास ॥


1099
उदासीन हो देखना, मानों हो अनजान ।  
प्रेमी जन के पास ही, रहती ऐसी बान ॥


1100
नयन नयन मिल देखते, यदि होता है योग ।  
वचनों का मूँह से कहे, है नहिं कुछ उपयोग ॥

अध्याय 111. संयोग का आनन्द


1101
पंचेन्द्रिय सुख, रूप औ’, स्पर्श गंध रस शब्द ।  
उज्ज्वल चूड़ी से सजी, इसमें सब उपलब्ध ॥


1102
रोगों की तो है दवा, उनसे अलग पदार्थ ।  
जो सुतनू का रोग है, दवा वही रोगार्थ ॥


1103
निज दयिता मृदु स्कंध पर, सोते जो आराम ।  
उससे क्या रमणीय है, कमल-नयन का धाम ॥


1104
हटने पर देती जला, निकट गया तो शीत ।  
आग कहाँ से पा गयी, बाला यह विपरीत ॥


1105
इच्छित ज्यों इच्छित समय, आकर दें आनन्द ।  
पुष्पालंकृत केशयुत, हैं बाला के स्कंध ॥


1106
लगने से हर बार है, नवजीवन का स्पंद ।  
बने हुए हैं अमृत के, इस मुग्धा के स्कंध ॥


1107
स्वगृह में स्वपादर्थ का, यथा बाँट कर भोग ।  
रहा गेहुँए रंग की, बाला से संयोग ॥


1108
आलिंगन जो यों रहा, बीच हवा-गति बंद ।  
दोनों को, प्रिय औ’ प्रिया, देता है आनन्द ॥


1109
मान मनावन मिलनसुख, ये जो हैं फल-भोग ।  
प्रेम-पाश में जो पड़े, उनको है यह भोग ॥


1110
होते होते ज्ञान के, यथा ज्ञात अज्ञान ।  
मिलते मिलते सुतनु से, होता प्रणय-ज्ञान ॥

अध्याय 112. सौन्दर्य वर्णन


1111
रे अनिच्च तू धन्य है, तू है कोमल प्राण ।  
मेरी जो है प्रियतमा, तुझसे मृदुतर जान ॥


1112
बहु-जन-दृष्ट सुमन सदृश, इसके दृग को मान ।  
रे मन यदि देखो सुमन, तुम हो भ्रमित अजान ॥


1113
पल्लव तन, मोती रदन, प्राकृत गंध सुगंध ।  
भाला कजरारा नयन, जिसके बाँस-स्कंध ॥


1114
कुवलय दल यदि देखता, सोच झुका कर सीस ।  
इसके दृग सम हम नहीं, होती उसको खीस ॥


1115
धारण किया अनिच्च को, बिना निकाले वृन्त ।  
इसकी कटि हिन ना बजे, मंगल बाजा-वृन्द ॥


1116
महिला मुख औ’ चन्द्र में, उड्डगण भेद न जान ।  
निज कक्षा से छूट कर, होते चलायमान ॥


1117
क्षय पाकर फिर पूर्ण हो, शोभित रहा मयंक ।  
इस नारी के वदन पर, रहता कहाँ कलंक ॥


1118
इस नारी के वदन सम, चमक सके तो चाँद ।  
प्रेम-पात्र मेरा बने, चिरजीवी रह चाँद ॥


1119
सुमन-नयन युत वदन सम, यदि होने की चाह ।  
सबके सम्मुख चन्द्र तू चमक न बेपरवाह ॥


1120
मृदु अनिच्च का फूल औ’, हंसी का मृदु तूल ।  
बाला के मृदु पाद हित, रहे गोखरू शूल ॥

अध्याय 113. प्रेम-प्रशंसा


1121
मधुर भाषिणी सुतुनु का, सित रद निःसृत नीर ।  
यों लगता है मधुर वह, ज्यों मधु-मिश्रित क्षीर ॥


1122
जैसा देही देह का, होता है सम्बन्ध ।  
वैसा मेरे, नारि के, बीच रहा सम्बन्ध ॥


1123
पुतली में पुतली अरी, हट जाओ यह जान ।  
मेरी ललित ललाटयुत, प्यारी को नहिं स्थान ॥


1124
जीना सम है प्राण हित, बाला, जब संयोग ।  
मरना सम उसके लिये, होता अगर वियोग ॥


1125
लड़ते दृग युत बाल के, गुण यदि जाऊँ भूल ।  
तब तो कर सकता स्मरण, पर जाता नहिं भूल ॥


1126
दृग में से निकलें नहीं, मेरे सुभग सुजान ।  
झपकी लूँ तो हो न दुख, वे हैं सूक्ष्म प्राण ॥


1127
यों विचार कर नयन में, करते वास सुजान ।  
नहीं आंजतीं हम नयन, छिप जायेंगे जान ॥


1128
यों विचार कर हृदय में, करते वास सुजान ।  
खाने से डर है गरम, जल जायेंगे जान ॥


1129
झपकी लूँ तो ज्ञात है, होंगे नाथ विलीन ।  
पर इससे पुरजन उन्हें, कहते प्रेम विहीन ॥


1130
यद्यपि दिल में प्रिय सदा, रहे मज़े में लीन ।  
पुरजन कहते तज चले, कहते प्रेम विहीन ॥

अध्याय 114. लज्जा-त्याग-कथन


1131
जो चखने पर प्रेम रस, सहें वेदना हाय ।  
‘मडल’-सुरक्षा के बिना, उन्हें न सबल सहाय ॥


1132
आत्मा और शरीर भी, सह न सके जो आग ।  
चढ़े ‘मडल’ पर धैर्य से, करके लज्जा त्याग ॥


1133
पहले मेरे पास थीं, सुधीरता और लाज ।  
कामी जन जिसपर चढ़ें, वही ‘मडल’ है आज ॥


1134
मेरी थी लज्जा तथा, सुधीरता की नाव ।  
उसे बहा कर ले गया, भीषण काम-बहाव ॥


1135
माला सम चूड़ी सजे, जिस बाला के हाथ ।  
उसने संध्या-विरह-दुख, दिया ‘मडल’ के साथ ॥


1136
कटती मुग्धा की वजह, आँखों में ही रात ।  
अर्द्ध-रात्रि में भी ‘मडल’, आता ही है याद ॥


1137
काम-वेदना जलधि में, रहती मग्न यथेष्ट ।  
फिर भी ‘मडल’ न जो चढे, उस स्त्री से नहिं श्रेष्ठ ॥


1138
संयम से रहती तथा, दया-पात्र अति वाम ।  
यह न सोच कर छिप न रह, प्रकट हुआ है काम ॥


1139
मेरा काम यही समझ, सबको वह नहिं ज्ञात ।  
नगर-वीथि में घूमता, है मस्ती के साथ ॥


1140
रहे भुक्त-भोगी नहीं, यथा चुकी हूँ भोग ।  
हँसते मेरे देखते, बुद्धि हीन जो लोग ॥

अध्याय 115. प्रवाद-जताना


1141
प्रचलन हुआ प्रवाद का, सो टिकता प्रिय प्राण ।  
इसका मेरे भाग्य से, लोगों को नहिं ज्ञान ॥


1142
सुमन-नयन-युत बाल की, दुर्लभता नहिं जान ।  
इस पुर ने अफवाह तो, की है मुझे प्रदान ॥


1143
क्या मेरे लायक नहीं, पुरजन-ज्ञात प्रवाह ।  
प्राप्त किये बिन मिलन तो, हुई प्राप्त सी बात ॥


1144
पुरजन के अपवाद से, बढ़ जाता है काम ।  
घट जायेगा अन्यथा, खो कर निज गुण-नाम ॥


1145
होते होते मस्त ज्यों, प्रिय लगता मधु-पान ।  
हो हो प्रकट प्रवाद से, मधुर काम की बान ॥


1146
प्रिय से केवल एक दिन, हुई मिलन की बात ।  
लेकिन चन्द्रग्रहण सम, व्यापक हुआ प्रवाद ॥


1147
पुरजन-निंदा खाद है, माँ का कटु वच नीर ।  
इनसे पोषित रोग यह, बढ़ता रहा अधीर ॥


1148
काम-शमन की सोचना, कर अपवाद प्रचार ।  
अग्नि-शमन घी डाल कर, करना सदृश विचार ॥


1149
अपवादें से क्यों डरूँ, जब कर अभय प्रदान ।  
सब को लज्जित कर गये, छोड़ मुझे प्रिय प्राण ॥


1150
निज वांछित अपवाद का, पुर कर रहा प्रचार ।  
चाहूँ तो प्रिय नाथ भी, कर देंगे उपकार ॥

अध्याय 116. विरह-वेदना


1151
अगर बिछुड़ जाते नहीं, मुझे जताओ नाथ ।  
जो जियें उनसे कहो, झट फिरने की बात ॥


1152
पहले उनकी दृष्टि तो, देती थी सुख-भोग ।  
विरह-भीति से दुखद है, अब उनका संयोग ॥


1153
विज्ञ नाथ का भी कभी, संभव रहा प्रवास ।  
सो करना संभव नहीं, इनपर भी विश्वास ॥


1154
छोड़ चलेंगे यदि सदय, कर निर्भय का घोष ।  
जो दृढ़-वच विश्वासिनी, उसका है क्या दोष ॥


1155
बचा सके तो यों बचा, जिससे चलें न नाथ ।  
फिर मिलना संभव नहीं, छोड़ गये यदि साथ ॥


1156
विरह बताने तक हुए, इतने निठुर समर्थ ।  
प्रेम करेंगे लौट कर, यह आशा है व्यर्थ ॥


1157
नायक ने जो छोड़ कर, गमन किया, वह बात ।  
वलय कलाई से पतित, क्या न करें विख्यात ॥


1158
उस पुर में रहना दुखद, जहाँ न साथिन लोग ।  
उससे भी बढ़ कर दुखद, प्रिय से रहा वियोग ॥


1159
छूने पर ही तो जला, सकती है, बस आग ।  
काम-ज्वर सम वह जला, सकती क्या, कर त्याग ॥


1160
दुखद विरह को मानती, चिन्ता; व्याधि न नेक ।  
विरह-वेदना सहन कर, जीवित रहीं अनेक ॥

अध्याय 117. विरह-क्षमा की व्यथा


1161
यथा उलीचे सोत का, बढ़ता रहे बहाव ।  
बढ़ता है यह रोग भी, यदि मैं करूँ छिपाव ॥


1162
गोपन भी इस रोग का, है नहिं वश की बात ।  
कहना भी लज्जाजनक, रोगकार से बात ॥


1163
मेरी दुबली देह में, प्राणरूप जो डांड ।  
लटके उसके छोर में, काम व लज्जा कांड ॥


1164
काम-रोग का तो रहा, पारावार अपार ।  
पर रक्षक बेड़ा नहीं, उसको करने पार ॥


1165
जो देते हैं वेदना, रह कर प्रिय जन, खैर ।  
क्या कर बैठेंगे अहो, यदि रखते हैं वैर ॥


1166
जो है, बस, यह काम तो, सुख का पारावार ।  
पीडा दे तो दुःख है, उससे बड़ा अपार ॥


1167
पार न पाती पैर कर, काम-समुद्र महान ।  
अर्द्ध रात्रि में भी निविड़, रही अकेली जान ॥


1168
सुला जीव सब को रही, दया-पात्र यह रात ।  
इसको मुझको छोड़ कर, और न कोई साथ ॥


1169
ये रातें जो आजकल, लम्बी हुई अथोर ।  
निष्ठुर के नैष्ठुर्य से, हैं खुद अधिक कठोर ॥


1170
चल सकते हैं प्रिय के यहाँ, यदि झट हृदय समान ।  
नहीं तैरते बाढ़ में, यों मेरे दृग, जान ॥

अध्याय 118. नेत्रों का आतुरता से क्षय


1171
अब राते हैं क्यों नयन, स्वयं दिखा आराध्य ।  
मुझे हुआ यह रोग है, जो बन गया असाध्य ॥


1172
सोचे समझे बिन नयन, प्रिय को उस दिन देख ।  
अब क्यों होते हैं व्यक्ति, रखते कुछ न विवेक ॥


1173
नयनों ने देखा स्वयं, आतुरता के साथ ।  
अब जो रोते हैं स्वयं, है हास्यास्पद बात ॥


1174
मुझमें रुज उत्पन्न कर, असाध्य औ’ अनिवार्य ।  
सूख गये, ना कर सके, दृग रोने का कार्य ॥


1175
काम-रोग उत्पन्न कर, सागर से विस्तार ।  
नींद न पा मेरे नयन, सहते दुःख अपार ॥


1176
ओहो यह अति सुखद है, मुझको दुख में डाल ।  
अब ये दृग सहते स्वयं, यह दुख, हो बेहाल ॥


1177
दिल पसीज, थे देखते, सदा उन्हें दृग सक्त ।  
सूख जाय दृग-स्रोत अब, सह सह पीड़ा सख्त ॥


1178
वचन मात्र से प्रेम कर, दिल से किया न प्रेम ।  
उस जन को देखे बिना, नेत्रों को नहिं क्षेम ॥


1179
ना आवें तो नींद नहिं, आवें, नींद न आय ।  
दोनों हालों में नयन, सहते हैं अति हाय ॥


1180
मेरे सम जिनके नयन, पिटते ढोल समान ।  
उससे पुरजन को नहीं, कठिन भेद का ज्ञान ॥

अध्याय 119. पीलापन-जनित पीड़ा


1181
प्रिय को जाने के लिये, सम्मति दी उस काल ।  
अब जा कर किससे कहूँ, निज पीलापन-हाल ॥


1182
पीलापन यह गर्व कर, ‘मैं हूँ उनसे प्राप्त’ ।  
चढ़ कर मेरी देह में, हो जाता है व्याप्त ॥


1183
पीलापन औ’ रोग का, करके वे प्रतिदान ।  
मेरी छवि औ’ लाज का, ले कर चले सुदान ॥


1184
उनके गुण का स्मरण कर, करती हूँ गुण-गान ।  
फिर भी पीलापन चढ़ा, तो क्या यह धोखा न ॥


1185
वह देखो, जाते बिछुड़, मेरे प्रियतम आप्त ।  
यह देखो, इस देह पर, पीलापन है व्याप्त ॥


1186
दीपक बुझने की यथा, तम की जो है ताक ।  
प्रिय-आलिंगन ढील पर, पैलापन की ताक ॥


1187
आलिंगन करके रही, करवट बदली थोर ।  
उस क्षण जम कर छा गया, पीलापन यह घोर ॥


1188
‘यह है पीली पड़ गयी’, यों करते हैं बात ।  
इसे त्याग कर वे गये, यों करते नहिं बात ॥


1189
मुझे मना कर तो गये, यदि सकुशल हों नाथ ।  
तो मेरा तन भी रहे, पीलापन के साथ ॥


1190
अच्छा है पाना स्वयं, पीलापन का नाम ।  
प्रिय का तजना बन्धुजन, यदि न करें बदनाम ॥

अध्याय 120. विरह-वेदनातिरेक


1191
जिससे अपना प्यार है, यदि पाती वह प्यार ।  
बीज रहित फल प्रेम का, पाती है निर्धार ॥


1192
जीवों का करता जलद, ज्यों जल दे कर क्षेम ।  
प्राण-पियारे का रहा, प्राण-प्रिया से प्रेम ॥


1193
जिस नारी को प्राप्त है, प्राण-नाथ का प्यार ।  
‘जीऊँगी’ यों गर्व का, उसको है अधिकार ॥


1194
उसकी प्रिया बनी नहीं, जो उसका है प्रेय ।  
तो बहुमान्या नारि भी, पुण्यवति नहिं ज्ञेय ॥


1195
प्यार किया मैंने जिन्हें, यदि खुद किया न प्यार ।  
तो उनसे क्या हो सके, मेरा कुछ उपकार ॥


1196
प्रेम एक-तरफ़ा रहे, तो है दुखद अपार ।  
दोय तरफ़ हो तो सुखद, ज्यों डंडी पर भार ॥


1197
जम कर सक्रिय एक में, रहा मदन बेदर्द ।  
क्या वह समझेगा नहीं, मेरा दुःख व दर्द ॥


1198
प्रियतम से पाये बिना, उसका मधुमय बैन ।  
जग में जीती स्त्री सदृश, कोई निष्ठुर है न ॥


1199
प्रेम रहित प्रियतम रहे, यद्यपि है यह ज्ञात ।  
कर्ण मधुर ही जो मिले, उनकी कोई बात ॥


1200
प्रेम हीन से कठिन रुज, कहने को तैयार ।  
रे दिल ! तू चिरजीव रह ! सुखा समुद्र अपार ॥



अध्याय 121. स्मरण में एकान्तता-दुःख


1201
स्मरण मात्र से दे सके, अक्षय परमानन्द ।  
सो तो मधु से काम है, बढ़ कर मधुर अमन्द ॥


1202
दुख-नाशक उसका स्मरण, जिससे है निज प्रेम ।  
जो सुखदायक ही रहा, किसी हाल में प्रेम ॥


1203
छींका ही मैं चाहती, छींक गयी दब साथ ।  
स्मरण किया ही चाहते, भूल गये क्या नाथ ॥


1204
उनके दिल में क्या रहा, मेरा भी आवास ।  
मेरे दिल में, ओह, है, उनका सदा निवास ॥


1205
निज दिल से मुझको हटा, कर पहरे का साज़ ।  
मेरे दिल आते सदा, आती क्या नहिं लाज ॥


1206
मिलन-दिवस की, प्रिय सहित, स्मृति से हूँ सप्राण ।  
उस स्मृति के बिन किस तरह, रह सकती सप्राण ॥


1207
मुझे ज्ञात नहिं भूलना, हृदय जलाती याद ।  
भूलूँगी मैं भी अगर, जाने क्या हो बाद ॥


1208
कितनी ही स्मृति मैं करूँ, होते नहिं नाराज़ ।  
करते हैं प्रिय नाथ तो, इतना बड़ा लिहाज़ ॥


1209
‘भिन्न न हम’, जिसने कहा, उसकी निर्दय बान ।  
सोच सोच चलते बने, मेरे ये प्रिय प्राण ॥


1210
बिछुड़ गये संबद्ध रह, जो मेरे प्रिय कांत ।  
जब तक देख न लें नयन, डूब न, जय जय चांद ॥

अध्याय 122. स्वप्नावस्था का वर्णन


1211
प्रियतम का जो दूत बन, आया स्वप्नाकार ।  
उसका मैं कैसे करूँ, युग्य अतिथि-सत्कार ॥


1212
यदि सुन मेरी प्रार्थना, दृग हों निद्रावान ।  
दुख सह बचने की कथा, प्रिय से कहूँ बखान ॥


1213
जाग्रत रहने पर कृपा, करते नहीं सुजान ।  
दर्शन देते स्वप्न में, तब तो रखती प्राण ॥


1214
जाग्रति में करते नहीं, नाथ कृपा कर योग ।  
खोज स्वप्न ने ला दिया, सो उसमें सुख-भोग ॥


1215
आँखों में जब तक रहे, जाग्रति में सुख-भोग ।  
सपने में भी सुख रहा, जब तक दर्शन-योग ॥


1216
यदि न रहे यह जागरण, तो मेरे प्रिय नाथ ।  
जो आते हैं स्वप्न में, छोड़ न जावें साथ ॥


1217
कृपा न कर जागरण में, निष्ठुर रहे सुजन ।  
पीड़ित करते किसलिये, मुझे स्वप्न में प्राण ॥


1218
गले लगाते नींद में, पर जब पडती जाग ।  
तब दिल के अन्दर सुजन, झट जाते हैं भाग ॥


1219
जाग्रति में अप्राप्त को, कोसेंगी वे वाम ।  
जिनके प्रिय ने स्वप्न में, मिल न दिया आराम ॥


1220
यों कहते प्रिय का मुझे, जाग्रति में नहिं योग ।  
सपने में ना देखते, क्या इस पुर के लोग ॥

अध्याय 123.संध्या दर्शन से


1221
तेरी, सांझ, चिरायु हो, तू नहिं संध्याकाल ।  
ब्याह हुओं की जान तू, लेता अन्तिम काल ।  


1222
तेरी, सांझ, चिरायु हो, तू निष्प्रभ विभ्रान्त ।  
मेरे प्रिय के सम निठुर, है क्या तेरा कान्त ॥


1223
कंपित संध्या निष्प्रभा, मुझको बना विरक्त ।  
आती है देती मुझे, पीड़ा अति ही सख्त ॥


1224
वध करने के स्थान में, ज्यों आते जल्लाद ।  
त्यों आती है सांझ भी, जब रहते नहिं नाथ ॥


1225
मैंने क्या कुछ कर दिया, प्रात: का उपकार ।  
वैसे तो क्या कर दिया, संध्या का उपकार ॥


1226
पीड़ित करना सांझ का, तब था मुझे न ज्ञात ।  
गये नहीं थे बिछुड़कर, जब मेरे प्रिय नाथ ॥


1227
काम-रोग तो सुबह को, पा कर कली-लिवास ।  
दिन भर मुकुलित, शाम को, पाता पुष्य-विकास ॥


1228
दूत बनी है सांझ का, जो है अनल समान ।  
गोप-बाँसुरी है, वही, घातक भी सामान ॥


1229
जब आवेगी सांझ बढ़, करके मति को घूर्ण ।  
सारा पुर मति-घूर्ण हो, दुख से होवे चूर्ण ॥


1230
भ्रांतिमती इस सांझ में, अब तक बचती जान ।  
धन-ग्राहक का स्मरण कर, चली जायगी जान ॥

अध्याय 124. अंगच्छवि-नाश


1231
प्रिय की स्मृति में जो तुझे, दुख दे गये सुदूर ।  
रोते नयन सुमन निरख, लज्जित हैं बेनूर ॥


1232
पीले पड़ कर जो नयन, बरस रहे हैं नीर ।  
मानों कहते निठुरता, प्रिय की जो बेपीर ॥


1233
जो कंधे फूल रहे, जब था प्रिय-संयोग ।  
मानों करते घोषणा, अब है दुसह वियोग ॥


1234
स्वर्ण वलय जाते खिसक, कृश हैं कंधे पीन ।  
प्रिय-वियोग से पूर्व की, छवि से हैं वे हीन ॥


1235
वलय सहित सौन्दर्य भी, जिन कंधों को नष्ट ।  
निष्ठुर के नैष्ठुर्य को, वे कहते हैं स्पष्ट ॥


1236
स्कंध शिथिल चूड़ी सहित, देख मुझे जो आप ।  
कहती हैं उनको निठुर, उससे पाती ताप ॥


1237
यह आक्रान्दन स्कंध का, जो होता है क्षाम ।  
सुना निठुर को रे हृदय, पाओ क्यों न सुनाम ॥


1238
आलिंगन के पाश से, शिथिल किये जब हाथ ।  
तत्क्षण पीला पड गया, सुकुमारी का माथ ॥


1239
ज़रा हवा जब घुस गयी, आलिंगन के मध्य ।  
मुग्धा के पीले पड़े, शीत बड़े दृग सद्य ॥


1240
उज्ज्वल माथे से जनित, पीलापन को देख ।  
पीलापन को नेत्र के, हुआ दुःख-अतिरेक ॥

अध्याय 125. हृदय से कथन


1241
रोग-शमन हित रे हृदय, जो यह हुआ असाध्य ।  
क्या न कहोगे सोच कर, कोई औषध साध्य ॥


1242
हृदय ! जिओ तुम, नाथ तो, करते हैं नहिं प्यार ।  
पर तुम होते हो व्यथित, यह मूढ़ता अपार ॥


1243
रे दिल ! बैठे स्मरण कर, क्यों हो दुख में चूर ।  
दुःख-रोग के जनक से, स्नेह-स्मरण है दूर ॥


1244
नेत्रों को भी ले चलो, अरे हृदय, यह जान ।  
उनके दर्शन के लिये, खाते मेरी जान ॥


1245
यद्यपि हम अनुरक्त हैं, वे हैं नहिं अनुरक्त ।  
रे दिल, यों निर्मम समझ, हो सकते क्या त्यक्त ॥


1246
जब प्रिय देते मिलन सुख, गया नहीं तू रूठ ।  
दिल, तू जो अब क्रुद्ध है, वह है केवल झूठ ॥


1247
अरे सुदिल, तज काम को, या लज्जा को त्याग ।  
मैं तो सह सकती नहीं, इन दोनों की आग ॥


1248
रे मेरे दिल, यों समझ, नहीं दयार्द्र सुजान ।  
बिछुड़े के पीछे लगा, चिन्ताग्रस्त अजान ॥


1249
तेरे अन्दर जब रहा, प्रियतम का आवास ।  
रे दिल, उनका स्मरण कर, जावे किसके पास ॥


1250
फिर न मिले यों तज दिया, उनको दिल में ठौर ।  
देने से मैं खो रही, अभ्यन्तर छवि और ॥

अध्याय 126. धैर्य-भंग


1251
लाज-चटखनी युक्त है, मनोधैर्य का द्वार ।  
खंडन करना है उसे, यह जो काम-कुठार ॥


1252
काम एक निर्दय रहा, जो दिल पर कर राज ।  
अर्द्ध रात्रि के समय भी, करवाता है काज ॥


1253
काम छिपाने यत्न तो, मैं करती हूँ जान ।  
प्रकट हुआ निर्देश बिन, वह तो छींक समान ॥


1254
कहती थी ‘हूँ धृतिमती’, पर मम काम अपार ।  
प्रकट सभी पर अब हुआ, गोपनीयता पार ॥


1255
उनके पीछे जा लगें, जो तज गये सुजान ।  
काम-रोगिणी को नहीं, इस बहुमति का ज्ञान ॥


1256
उनके पीछे लग रहूँ, चले गये जो त्याग ।  
काम-रोग को यों दिया, यह मेरा बड़भाग ॥


1257
करते ये प्रिय नाथ जब, कामेच्छित सब काज ।  
तब यह ज्ञात न था हमें, एक वस्तु है लाज ॥


1258
बहुमायामय चोर के, जो हैं नयमय बैन ।  
मेरी धृति को तोड़ने, क्या होते नहिं सैन ॥


1259
चली गई मैं रूठने, किन्तु हृदय को देख ।  
वह प्रवृत्त है मिलन हित, गले लगी, हो एक ॥


1260
अग्नि-दत्त मज्जा यथा, जिनका दिल द्रवमान ।  
उनको प्रिय के पास रह, क्या संभव है मान ॥

अध्याय 127. उनकी उत्कंठा


1261
छू कर गिनते विरह दिन, घिस अंगुलियाँ क्षीण ।  
तथा नेत्र भी हो गये, राह देख छवि-हीन ॥


1262
उज्ज्वल भूषण सज्जिते ! यदि मैं भूलूँ आज ।  
गिरें बाँह से चुड़ियाँ, औ’ खोऊँ छवि-साज ॥


1263
विजय-कामना से चले, साथ लिये उत्साह ।  
सो अब भी जीती रही, ‘लौटेंगे’ यों चाह ॥


1264
प्रेम सहित हैं लौटते, बिछुड़ गये जो नाथ ।  
उमड़ रहा यों सोच कर, हृदय खुशी के साथ ॥


1265
प्रियतम को मैं देख लूँ, आँखों से भरपूर ।  
फिर पीलापन स्कंध का, हो जायेगा दूर ॥


1266
प्रिय आवें तो एक दिन,यों कर लूँ रसपान ।  
जिससे पूरा ही मिटे, दुःखद रोग निदान ॥


1267
नेत्र सदृश प्रिय आ मिलें, तो कर बैठूँ मान ?
या आलिंगन ही करूँ, या दोनों, हे प्राण ॥


1268
क्रियाशील हो युद्ध कर, राजा पावें जीत ।  
सपत्नीक हम भोज दें, संध्या हित सप्रीत ॥


1269
जिसे प्रवासी पुरुष के, प्रत्यागम का सोच ।  
एक रोज़ है सात सम, लंबा होता रोज़ ॥


1270
प्राप्य हुई या प्राप्त ही, या हो भी संयोग ।  
हृदय भग्न हो चल बसी, तो क्या हो उपयोग ॥

अध्याय 128. इंगित से बोध


1271
रखने पर भी कर छिपा, मर्यादा को पार ।  
हैं तेरे ही नेत्र कुछ, कहने का तैयार ॥


1272
छवि भरती है आँख भर, बाँस सदृश हैं स्कंध ।  
मुग्धा में है मूढ़ता, नारी-सुलभ अमंद ॥


1273
अन्दर से ज्यों दीखता, माला-मणि में सूत ।  
बाला छवि में दीखता, कुछ संकेत प्रसूत ॥


1274
बद कली में गंध ज्यों, रहती है हो बंद ।  
त्यों इंगित इक बंद है, मुग्धा-स्मिति में मंद ॥


1275
बाला ने, चूड़ी-सजी, मुझसे किया दुराव ।  
दुःख निवारक इक दवा, रखता है वह हाव ॥


1276
दे कर अतिशय मिलन सुख, देना दुःख निवार ।  
स्मारक भावी विरह का, औ’ निष्प्रिय व्यवहार ॥


1277
नायक शीतल घाट का, बिछुड़ जाय यह बात ।  
मेरे पहले हो गयी, इन वलयों को ज्ञात ॥


1278
कल ही गये वियुक्त कर, मेरे प्यारे नाथ ।  
पीलापन तन को लिये, बीत गये दिन सात ॥


1279
वलय देख फिर स्कंध भी, तथा देख निज पाँव ।  
यों उसने इंगित किया, साथ गमन का भाव ॥


1280
काम-रोग को प्रगट कर, नयनों से कर सैन ।  
याचन करना तो रहा, स्त्रीत्व-लब्ध गुण स्त्रैण ॥

अध्याय 129. मिलन-उत्कंठा


1281
मुद होना स्मृति मात्र से, दर्शन से उल्लास ।  
ये गुण नहीं शराब में, रहे काम के पास ॥


1282
यदि आवेगा काम तो, बढ़ कर ताड़ समान ।  
तिल भर भी नहिं चाहिये, करना प्रिय से मान ॥


1283
यद्यपि मनमानी करें, बिन आदर की सैन ।  
प्रियतम को देखे बिना, नयनों को नहिं चैन ॥


1284
गयी रूठने री सखी, करके मान-विचार ।  
मेरा दिल वह भूल कर, मिलने को तैयार ॥


1285
कूँची को नहिं देखते, यथा आंजते अक्ष ।  
उनकी भूल न देखती, जब हैं नाथ समक्ष ॥


1286
जब प्रिय को मैं देखती, नहीं देखती दोष ।  
ना देखूँ तो देखती, कुछ न छोड़ कर दोष ॥


1287
कूदे यथा प्रवाह में, बाढ़ बहाती जान ।  
निष्फलता को जान कर, क्या हो करते मान ॥


1288
निन्दाप्रद दुख क्यों न दे, मद्यप को ज्यों पान ।  
त्यों है, वंचक रे, हमें, तेरी छाती जान ॥


1289
मृदुतर हो कर सुमन से, जो रहता है काम ।  
बिरले जन को प्राप्त है, उसका शुभ परिणाम ॥


1290
उत्कंठित मुझसे अधिक, रही मिलन हित बाल ।  
मान दिखा कर नयन से, गले लगी तत्काल ॥

अध्याय 130. हृदय से रूठना


1291
उनका दिल उनका रहा, देते उनका साथ ।  
उसे देख भी, हृदय तू, क्यों नहिं मेरे साथ ॥


1292
प्रिय को निर्मम देख भी, ‘वे नहिं हो नाराज़’ ।  
यों विचार कर तू चला, रे दिल, उनके पास ॥


1293
रे दिल, जो हैं कष्ट में, उनके हैं नहिं इष्ट ।  
सो क्या उनका पिछलगा, बना यथा निज इष्ट ॥


1294
रे दिल तू तो रूठ कर, बाद न ले सुख-स्वाद ।  
तुझसे कौन करे अभी, तत्सम्बन्धी बात ॥


1295
न मिल तो भय, या मिले, तो भेतव्य वियोग ।  
मेरा दिल है चिर दुखी, वियोग या संयोग ॥


1296
विरह दशा में अलग रह, जब करती थी याद ।  
मानों मेरा दिल मुझे, खाता था रह साथ ॥


1297
मूढ हृदय बहुमति रहित, नहीं भूलता नाथ ।  
मैं भूली निज लाज भी, पड़ कर इसके साथ ॥


1298
नाथ-उपेक्षा निंद्य है, यों करके सुविचार ।  
करता उनका गुण-स्मरण, यह दिल जीवन-प्यार ॥


1299
संकट होने पर मदद, कौन करेगा हाय ।  
जब कि निजी दिल आपना, करता नहीं सहाय ॥


1300
बन्धु बनें नहिं अन्य जन, है यह सहज, विचार ।  
जब अपना दिल ही नहीं, बनता नातेदार ॥

अध्याय 131. मान


1301
आलिंगन करना नहीं, ठहरो करके मान ।  
देखें हम उनको ज़रा, सहते ताप अमान ॥


1302
ज्यों भोजन में नमक हो, प्रणय-कलह त्यों जान ।  
ज़रा बढ़ाओ तो उसे, ज्यादा नमक समान ॥


1303
अगर मना कर ना मिलो, जो करती है मान ।  
तो वह, दुखिया को यथा, देना दुख महान ॥


1304
उसे मनाया यदि नहीं, जो कर बैठी मान ।  
सूखी वल्ली का यथा, मूल काटना जान ॥


1305
कुसुम-नेत्रयुत प्रियतमा, रूठे अगर यथेष्ट ।  
शोभा देती सुजन को, जिनके गुण हैं श्रेष्ठ ॥


1306
प्रणय-कलह यदि नहिं हुआ, और न थोड़ा मान ।  
कच्चा या अति पक्व सम, काम-भोग-फल जान ॥


1307
‘क्या न बढ़ेगा मिलन-सुख’, यों है शंका-भाव ।  
प्रणय-कलह में इसलिये, रहता दुखद स्वभाव ॥


1308
‘पीड़ित है’ यों समझती, प्रिया नहीं रह जाय ।  
तो सहने से वेदना, क्या ही फल हो जाय ॥


1309
छाया के नीचे रहा, तो है सुमधुर नीर ।  
प्रिय से हो तो मधुर है, प्रणय कलह-तासीर ॥


1310
सूख गयी जो मान से, और रही बिन छोह ।  
मिलनेच्छा उससे रहा, मेरे दिल का मोह ॥

अध्याय 132. मान की सूक्ष्मता


1311
सभी स्त्रियाँ सम भाव से, करतीं दृग से भोग ।  
रे विट् तेरे वक्ष से, मैं न करूँ संयोग ॥


1312
हम बैठी थीं मान कर, छींक गये तब नाथ ।  
यों विचार ‘चिर जीव’ कह, हम कर लेंगी बात ॥


1313
धरूँ डाल का फूल तो, यों होती नाराज़ ।  
दर्शनार्थ औ’ नारि से, करते हैं यह साज ॥


1314
‘सब से बढ़’, मैंने कहा, ‘हम करते हैं प्यार’ ।  
‘किस किस से’ कहती हुई, लगी रुठने यार ॥


1315
यों कहने पर- हम नहीं, ‘बिछुड़ेंगे इस जन्म’ ।  
भर लायी दृग, सोच यह, क्या हो अगले जन्म ॥


1316
‘स्मरण किया’ मैंने कहा, तो क्यों बैठे भूल ।  
यों कह मिले बिना रही, पकड़ मान का तूल ॥


1317
छींका तो, कह शुभ वचन, तभी बदल दी बात ।  
‘कौन स्मरण कर छींक दी’, कह रोयी सविषाद ॥


1318
छींक दबाता मैं रहा, रोयी कह यह बैन ।  
अपनी जो करती स्मरण, उसे छिपाते हैं न ॥


1319
अगर मनाऊँ तो सही, यों कह होती रुष्ट ।  
करते होंगे अन्य को, इसी तरह से तुष्ट ॥


1320
देखूँ यदि मैं मुग्ध हो, यों कह करती रार ।  
देख रहे हैं आप सब, दिल में किसे विचार ॥

अध्याय 133. मान का आनन्द


1321
यद्यपि उनकी भूल नहिं, उनका प्रणय-विधान ।  
प्रेरित करता है मुझे, करने के हित मान ॥


1322
मान जनित लघु दुःख से, यद्यपि प्रिय का प्रेम ।  
मुरझा जाता है ज़रा, फिर भी पाता क्षेम ॥


1323
मिट्‍टी-पानी मिलन सम, जिस प्रिय का संपर्क ।  
उनसे होते कलह से, बढ़ कर है क्या स्वर्ग ॥


1324
मिलन साध्य कर, बिछुड़ने, देता नहिं जो मान ।  
उससे आविर्भूत हो, हृत्स्फोटक सामान ॥


1325
यद्यपि प्रिय निर्दोष है, मृदुल प्रिया का स्कंध ।  
छूट रहे जब मिलन से, तब है इक आनन्द ॥


1326
खाने से, खाया हुआ, पचना सुखकर जान ।  
काम-भोग हित मिलन से, अधिक सुखद है मान ॥


1327
प्रणय-कलह में जो विजित, उसे रहा जय योग ।  
वह तो जाना जायगा, जब होगा संयोग ॥


1328
स्वेद-जनक सुललाट पर, मिलन जन्य आनन्द ।  
प्रणय-कलह कर क्या मिले, फिर वह हमें अमन्द ॥


1329
रत्नाभरण सजी प्रिया, करे और भी मान ।  
करें मनौती हम यथा, बढ़े रात्रि का मान ॥


1330
रहा काम का मधुर रस, प्रणय-कलह अवगाह ।  
फिर उसका है मधुर रस, मधुर मिलन सोत्साह ॥


