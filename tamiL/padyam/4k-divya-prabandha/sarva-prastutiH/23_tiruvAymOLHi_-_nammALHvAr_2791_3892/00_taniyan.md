+++
title = "०० तनियन्"
+++

**ಶ್ರೀಃ**

**ಶ್ರಿಯೈನಮಃ**

**ತನಿಗಳು**

೧. ಭಕ್ತಾಮೃತಂ ವಿಶ್ವಜನಾನುಮೋದನಂ

ಸರ್ವಾರ್ಥದಂ ಶ್ರೀಶಠಗೋಪ ವಾಙ್ಮಯಮ್ |

ಸಹಸ್ರ ಶಾಖೀಪನಿಷತ್ಸಮಾಗಮಂ

ನಮಾಮ್ಯಹಂ ದ್ರಾವಿಡ ವೇದಸಾಗರಮ್ || 

ಭಕ್ತ ಅಮೃತಂ = ಭಕ್ತರ ಅಮೃತವನ್ನು, ವಿಶ್ವಜನ = ಜಗತ್ತಿನ ಎಲ್ಲ ಜನರು, ಅನುಮೋದನಂ = ಒಪ್ಪುವಂಥಾದ್ದನ್ನು, ಸರ್ವ = ಎಲ್ಲ ಬಗೆಯ, ಅರ್ಥ = ಅಭಿಲಾಷೆಗಳನ್ನು \(ಬೇಡಿಕೆಗಳನ್ನು\), ದಂ = ನೀಡತಕ್ಕದ್ದನ್ನು, ಶ್ರೀಶಠಗೋಪ ವಾಙ್ಮಯಂ = ಶ್ರೀಶಠಗೋಪರ ಶ್ರೀಸೂಕ್ತಿಗಳನ್ನು, ಸಹಸ್ರಶಾಖಾ = ಸಾವಿರ ಶಾಖೆಗಳುಳ್ಳ, ಉಪನಿಷತ್ = ಉಪನಿಷತ್ತಿನ, ಸಮಾಗಮ್ = ಸಂಕಲನವನ್ನು \(ಕೂಡಿಕೆಯನ್ನು\), ದ್ರಾವಿಡ = ತಮಿಳು ಭಾಷೆಯ, ವೇದಸಾಗರಮ್ = ವೇದವೆಂಬ ಸಾಗರವನ್ನು, ಅಹಮ್ = \(ಪಾದಸೇವಕನಾದ\) ನಾನು, ನಮಾಮಿ = ನಮಸ್ಕರಿಸುತ್ತೇನೆ. 

ಭಕ್ತರ ಅಮೃತವನ್ನು, ಜಗತ್ತಿನ ಎಲ್ಲ ಜನರು ಒಪ್ಪುವುದನ್ನು, ಎಲ್ಲ ಬಗೆಯ ಅಭಿಲಾಷೆಗಳನ್ನು \(ಬೇಡಿಕೆಗಳನ್ನು\) ನೀಡತಕ್ಕದ್ದನ್ನು, ಶ್ರೀಶಠಗೋಪರ ಶ್ರೀಸೂಕ್ತಿಗಳನ್ನು, ಸಾವಿರಶಾಖೆಗಳುಳ್ಳ ಉಪನಿಷತ್ತಿನ ಸಂಕಲನ \(ಸಂಗ್ರಹ\)ವನ್ನು, ತಮಿಳುವೇದವೆಂಬ ಸಾಗರವನ್ನು \(ಪಾದಸೇವಕನಾದ\) ನಾನು ನಮಸ್ಕರಿಸುತ್ತೇನೆ. 

’ತಿರುವಾಯ್ ಮೊೞಿ’ಯನ್ನು ಸ್ತುತಿಸಿ, ಅದರ ಹಿರಿಮೆಯನ್ನು ಕೀರ್ತಿಸಿ, ಅದಕ್ಕೆ ಭಕ್ತಿಪೂರ್ವಕವಾಗಿ ಎರಗಿ, ಪಠನಕ್ಕೆ ಅದನ್ನುಎತ್ತಿಕೊಳ್ಳಬೇಕೆಂದು ಈ ತನಿ ಸೂಚಿಸುತ್ತದೆ. ಈ ಗ್ರಂಥಕ್ಕೆ ಇಷ್ಟು ಗೌರವವನ್ನು ಅರ್ಪಿಸುವುದಕ್ಕೆ ಕಾರಣವನ್ನೂ ಇದು ತಿಳಿಸುತ್ತದೆ. 

’ಭಕ್ತಾಮೃತಂ” – ಭಕ್ತಿಯಿಂದ ಬೇಡಿದ ದೇವತೆಗಳಿಗೆ ದಾನವರಿಂದ ಕಿರುಕುಳವನ್ನು ತಪ್ಪಿಸುವುದಕ್ಕಾಗಿ, ಕ್ಷೀರಸಾಗರವನ್ನು ಆ ದೇವದಾನವರ ಸಹಾಯದಿಂದಲೇ ಮಥನ ಮಾಡಿಸಿ, ಅಮೃತವನ್ನು ಪಡೆದು, ಅದನ್ನು ದೇವತೆಗಳಿಗೆ ಹಂಚಿಕೊಟ್ಟು, ಅವರನ್ನು ಭಗವಂತನು ಅಮರರನ್ನಾಗಿಸಿದನಷ್ಟೆ. ಹಾಗೆಯೇ, ಭಗವಂತನನ್ನು ಆಶ್ರಯಿಸಿದ ಮಾನವ ಭಕ್ತರಿಗೆ, ’ತಿರುವಾಯ್ ಮೊೞಿ’ಯು ಅವರಜನನ-ಮರಣದ ಬಂಧನದ ಕಿರುಕುಳವನ್ನು ಬಿಡಿಸುವುದಕ್ಕಾಗಿ ಒದಗಿ, ಶಾಶ್ವತಾನಂದವನ್ನೂ ಅಮರತವನ್ನೂ ಕೊಡುವುದು. 

’ವಿಶ್ವಜನಾನುಮೋದನಂ” – ’ತಿರುವಾಯ್ ಮೊೞಿ’ಯಲ್ಲಿ ಹೇಳಿರುವ ವಿಷಯ ಭಗವಂತನನ್ನು ಒಲಿಸಿಕೊಳ್ಳುವುದಕ್ಕೆ ಸುಲಭೋಪಾಯವೇಎಂಬುದು. ಇದು ಪರಮಶ್ರೇಷ್ಠವಾದ ಮಾರ್ಗವೆಂದೂ, ಇದರಷ್ಟು ಸುಲಭವೂ ಸರಳವೂ ಆದದ್ದು ಬೇರೆ ಯಾವುದೂ ಇಲ್ಲವೆಂದೂ, ಜಾತಿಮತ ಮುಂತಾದವುಗಳ ಕಟ್ಟುಪಾಡಿಗೆ ಒಳಪಡದೆ ಎಲ್ಲರೂ ಈ ಮಾರ್ಗವನ್ನು ಅನುಸರಿಸಬಹುದೆಂದೂ, ಈ ಮೂಲಕ ನಿರತಿಶಯಾನಂದದ ಪರಮಪದವನ್ನು ಪಡೆದುಕೊಳ್ಳಬಹುದೆಂದೂ ಜಗತ್ತಿನ ಎಲ್ಲ ಜನರೂ ತಲೆದೂಗಿ ಒಪ್ಪಬಹುದಾಗಿದೆ. ಇದನ್ನು ಓದಿ ತಿಳಿದುಕೊಳ್ಳುವುದರಿಂದ ಎಲ್ಲರೂ ಆನಂದಿಸಬಹುದಾಗಿದೆ. 

’ಸರ್ವಾರ್ಥದಂ’ – ಮನುಷ್ಯನ ಎಲ್ಲ ಬಗೆಯ ಅಭಿಲಾಷೆಗಳನ್ನೂ, ಆಶೆ ಆಕಾಂಕ್ಷೆಗಳನ್ನೂ ಬೇಡಿಕೆಗಳನ್ನೂ ನಾಲ್ಕು ವಿಧವಾಗಿ ವಿಂಗಡಿಸಲಾಗಿದೆ. ಅವನ್ನು ಧರ್ಮ, ಅರ್ಥ, ಕಾಮ, ಮೋಕ್ಷ ಎಂದು ಕರೆಯಲಾಗಿದೆ. ಚತುರ್ವಿಧ ಪುರುಷಾರ್ಥಗಳೆಂಬವು ಇವೇ. ಈ ಎಲ್ಲ ಬಗೆಯ ಪುರುಷಾರ್ಥಗಳನ್ನೂ ತಿರುವಾಯ್ಮೊೞಿಯ ಮೂಲಕ ಪಡೆಯಬಹುದಾಗಿದೆ. 

’ಶ್ರೀಶಠಗೋಪವಾಙ್ಮಯಮ್’ – ಶಠಗೋಪರೆಂಬ ಮಹಾಮುನಿಗಳ ಬಾಯಿಂದ, ಪರಮಾತ್ಮನ ಕೃಪಾಕಟಾಕ್ಷದಿಂದ ಆತ್ಮನು ಪರಮಾತ್ಮನನ್ನು ಪಡೆದುಕೊಳ್ಳುವ ಬಗೆ, ಅವನಲ್ಲಿ ಒಂದುಗೂಡುವ ವಿಷಯವೆಲ್ಲ ’ತಿರುವಾಯ್ ಮೊೞಿ’ಯ ರೂಪದಲ್ಲಿ ಪ್ರಕಟಗೊಂಡಿತು. ಮಾತುಗಳ ಜೋಡಣೆಯಲ್ಲಿ, ವಿಷಯದ ವಿವರಣೆಯಲ್ಲಿ, ಬಳಸಿರುವ ಉಪಮಾನ ರೂಪಕಗಳಲ್ಲಿ ಸರಿಸಾಟಿ ಎಂಬುದು ಮತ್ತೊಂದಿಲ್ಲವಾಗಿ ಇದನ್ನು ಶಠಗೋಪರ ಶ್ರೀಸೂಕ್ತಿಗಳು ಅಥವಾ ಶಠಗೋಪವಾಙ್ಮಯಮ್ ಎನ್ನುತ್ತಾರೆ. 

ಆಳ್ವಾರರುಗಳಲ್ಲಿ ಪರಮಶ್ರೇಷ್ಠರೆಂದೂ ಆದ್ಯಕುಲಪತಿ ಎಂದೂ ಹೆಸರುಗಳಿಸಿದವರು ಶ್ರೀಶಠಗೋಪರು. ಹಿಂದೆ, ಒಂದು ಕಾಲದಲ್ಲಿ, ಎಷ್ಟೇ ಆಸಕ್ತಿಯಿದ್ದರೂ ಸಹ, ಸಂಸ್ಕೃತ ಭಾಷೆಯಲ್ಲಿರುವ ವೇದಗಳನ್ನು ಕಲಿಯಲು, ಎಲ್ಲರಿಗೂ ಅಧಿಕಾರವಿಲ್ಲವಾಗಿತ್ತು. ಯಾವ ಬಗೆಯ ಕಟ್ಟುಪಾಡೂ ಇಲ್ಲದಂತೆ, ಎಲ್ಲರೂ ಕಲಿಯಲು, ಅರಿತುಕೊಳ್ಳಲು ಅನುಕೂಲಿಸುವಂತೆ ಸಂಸ್ಕೃತವೇದಗಳನ್ನು ತಮಿಳಿನಲ್ಲಿ ರಚಿಸಿದವರು ಶಠಗೋಪರು. ಈ ಕಾರಣದಿಂದ ಇಅವರಿಗೆ ’ವೇದಮ್ ತಮಿಳ್ ಶೆಯ್ದ ಮಾರನ್” ಎಂಬ ಬಿರುದು. ಇವರು ಬರೆದಿರುವ “ತಿರುವಿರುತ್ತಮ್” ಎಂಬುದು ಋಗ್ವೇದದ ಸಾರ, ’ತಿರುವಾಶರಿಯಮ್’ ಎಂಬುದು ಯಜುರ್ವೇದದ ಸಾರ, “ತಿರುವಾಯ್ ಮೊೞಿ” ಎಂಬುದು ಸಾಮವೇದದ ಸಾರ, ಮತ್ತು “ಪೆರಿಯತಿರುವಂದಾದಿ” ಎಂಬುದು ಅಥರ್ವಣ ವೇದದಸಾರ ಎನ್ನಲಾಗಿದೆ. 

ಶಠಗೋಪರಿಗೆ ’ಮಾರನ್’, ’ಪರಾಂಕುಶ’ ’ವಕುಳಾಭರಣ’ ಎಂಬ ಹೆಸರುಗಳಿವೆ. ವೆಳ್ಳಾಳ ಕುಲದ ತಂದೆ ತಾಯಿಗಳು ಇವರಿಗೆ ಇಟ್ಟ ಹೆಸರು ’ಮಾರನ್’ ವಕುಳಪುಷ್ಪಮಾಲಿಕೆಯನ್ನು ಇವರು ಧರಿಸುತ್ತಿದ್ದದ್ದರಿಂದ ’ವಕುಳಾಭರಣ’ ಎಂದಾಯಿತು. ಆದರೆ, ಎಲ್ಲಕ್ಕಿಂತಲೂ ಮಿಗಿಲಾಗಿ, ಇವರಿಗೆ ಬಂದ ಪ್ರೀತಿಯ ಹೆಸರು ’ನಮ್ಮಾಳ್ವಾರ್’ ಎಂಬುದು. 

“ಸಹಸ್ರಶಾಖೋಪನಿಷತ್ಸಮಾಗಮ್” – ಭಗವಂತನಿಂದಲೇ ಪ್ರಕಟಗೊಂಡು, ಬಾಯಿಂದ ಬಾಯಿಗೆ ಪ್ರಚುರ ಪಡೆದದ್ದು, ಅನಾದಿ ಎನಿಸಿಕೊಂಡದ್ದು ವೇದಗಳು. ಭಗವದ್ವಿಷಯವನ್ನು ಹೇಳಿ, ಆ ಬಗೆಗೆ ತಿಳಿವಳಿಕೆಯನ್ನು ಅವು ಕೊಡುತ್ತವೆ. ಮನುಷ್ಯನು ತನ್ನ ಆತ್ಮೋದ್ಧಾರಕ್ಕಾಗಿ ತಿಳಿಯಲೇಬೇಕಾದ ವಿಷಯಗಳನ್ನು ಸರಳಸಂಗ್ರಹವಾಗಿ ಹೇಳಿರುವುದು ಉಪನಿಷತ್ತುಗಳಲ್ಲಿ. ವೇದವೆಂಬ ಅಶ್ವತ್ಥವೃಕ್ಷದ ಸಾವಿರಾರು ಶಾಖೆಗಳೇ ಇವು. ಈ ಎಲ್ಲಾ ಉಪನಿಷತ್ತುಗಳಲ್ಲಿ ಹೇಳಿರುವ ವಿಷಯವನ್ನೇ, ಸಂಕಲನ ರೂಪದಲ್ಲಿ, ಸಂಗ್ರಹಿಸಿ ಹೇಳಿರುವುದು ತಿರುವಾಯ್ ಮೊೞಿಯಲ್ಲಿ. 

“ದ್ರಾವಿಡ ವೇದ ಸಾಗರಮ್” – ವೇದಗಳು ಸಂಸ್ಕೃತ ಭಾಷೆಯಲ್ಲಿವೆ. ಎಲ್ಲೆ ಕಾಣದಂತೆ ಅಪಾರವಾಗಿ ವಿಸ್ತಾರವಾಗಿ ಹರಡಿರುವ ವೇದಗಳ ಎಲ್ಲ ವಿಷಯವನ್ನೂ ಸಂಗ್ರಹವಾಗಿ ತಮಿಳು ಭಾಷೆಯಲ್ಲಿ ಹೇಳಿರುವುದರಿಂದ, ತಿರುವಾಯ್ ಮೊೞಿಯನ್ನು ತಮಿಳುವೇದ ಅಥವಾ ದ್ರಾವಿಡವೇದ ಎನ್ನಲಾಗಿದೆ. ಸಂಸ್ಕೃತವೇದಗಳಿಗೆ ಎಷ್ಟು ಪ್ರಾಮುಖ್ಯತೆ, ಎಷ್ಟು ಮರ್ಯಾದೆ ಇದೆಯೋ ಅಷ್ಟೇ ಗೌರವ ಪ್ರಾಮುಖ್ಯತೆಗಳೂ ತಿರುವಾಯ್ ಮೊೞಿಗೂ ಇವೆ. 

’ತಿರು’ ’ವಾಯ್’ ’ಮೊೞಿ’ ಎಂಬ ಮೂರು ಪದಗಳು ಕೂಡಿ ಆಗಿರುವುದು ’ತಿರುವಾಯ್ ಮೊೞಿ’. ’ತಿರು’ ಎಂಬುದಕ್ಕೆ “ಶ್ರೀದೇವಿ, ಸಂಪತ್ತು, ಸೊಬಗು, ಭಾಗ್ಯ, ದೈವತ್ವ, ಸತ್ಕರ್ಮ, ಶ್ರೇಷ್ಠ, ಪವಿತ್ರ, ಮಾಂಗಲ್ಯ” ಎಂದು ಮುಂತಾಗಿ ಅರ್ಥಬರುತ್ತದೆ. ’ವಾಯ್’ ಎಂದರೆ ಬಾಯಿ. ’ಮೊೞಿ’ ಎಂದರೆ “ಮಾತು, ಭಾಷೆ”. ’ವಾಯ್ ಮೊೞಿ’ ಎಂಬುದು ಒಟ್ಟುಗೂಡಿಸಿದರೆ “ಬಾಯಿಮಾತು, ಬಾಯಿಂದ ಹೊರಬಿದ್ದ ಮಾತು” ಎಂದು ಅರ್ಥ ಬರುತ್ತದೆ. ಭಗವಂತನ ದಿವ್ಯವಾಣಿಯಾದ ವೇದಗಳ ಹಾಗೆಯೇ ಭಗವತ್ಕೃಪೆಯಿಂದ ಶಠಗೋಪಮುನಿಯ ಬಾಯಿಂದ ಹೊರಬಿದ್ದ ಅಮೃತವಾಣಿ ಇದು. ಈ ಮೂರು ಪದಗಳ ಅರ್ಥಗಳನ್ನೂ ಕೂಡಿಸಿ ಹೇಳುವುದಾದರೆ, ’ತಿರುವಾಯ್ ಮೊೞಿ’ಗೆ ಒಂದೊಂದು ಜೋಡಣೆಯಿಂದ ಬರುವ ಒಟ್ಟು ಅರ್ಥವು ಹೊಂದಿಕೆಯಾಗುತ್ತದೆ. “ತಿರುವಾ – ಮೊೞಿ” ಎಂದು ವ್ಯಕ್ತಿ ಪ್ರಾಮುಖ್ಯತೆಯಿಂದ ಹೇಳುವಾಗ ’ಶ್ರೀಸೂಕ್ತಿ, ಪವಿತ್ರವಾದ ಬಾಯಿಂದ ಹೊಮ್ಮಿದ ಮಾತು” ಎಂದಾಗುತ್ತದೆ. ಹಾಗಲ್ಲದೆ, “ತಿರು-ವಾಯ್ ಮೊೞಿ” ಎಂದು ವಾಕ್ ಪ್ರಾಧಾನ್ಯತೆಯಿದ ಹೇಳುವಾಗ ಅದು “ಪವಿತ್ರವಾದ ಬಾಯಿಮಾತು” ಎಂದಾಗುತ್ತದೆ. ಹೆಸರೇ ಹೀಗೆ ಬಗೆಬಗೆಯಾಗಿ ಬಿಡಿಸಿ ವಿವರಿಸಬಹುದಾದರೆ, ಅದರ ವಿಷಯದ ವಿಮರ್ಶನೆಯ ಕೆಲಸ ತಿಳಿದವರ ಕೈಯಲ್ಲಿ ಎಷ್ಟು ಅದ್ಭುತವೋ\! ಎಷ್ಟು ಆಶ್ಚರ್ಯಕರವೋ\! ಎಷ್ಟು ಆನಂದಕರವೋ\! 

೨. ತಿರುವೞುದಿ ನಾಡೆನ್ ಱುಮ್ ತೆನ್ ಕುರುಹೂರೆನ್ ಱುಮ್

ಮರುವಿನಿಯ ವಣ್ ಪೊರುನಲೆನ್ ಱುಮ್, - ಅರುಮಱೈಹಳ್

ಅನ್ದಾದಿ ಶೆಯ್ದಾನಡಿಯಿಣೈಯೇಯೆಪ್ಪೊೞುದುಮ್,

ಶಿನ್ದಿಯಾಯ್ ನೆಞ್ಙೇ ತೆಳಿನ್ದು. 

ನೆಞ್ಙೇ = ಮನಸ್ಸೇ, ತಿರುವೞುದಿ ನಾದು ಎನ್ ಱಮ್ = ತಿರುವಳುದಿನಾಡು ಎಂಬ ದೇಶ ಎಂದೂ, ತೆನ್ ಸುಂದರವಾದ, ಕುರುಹೂರ್ ಎನ್ ಱುಮ್ = ತಿರುಕ್ಕೂರುಹೂರು ಕ್ಷೇತ್ರ ಎಂದೂ, ಮರುವ = ಕಲೆತಿರುವುದಕ್ಕೆ, ಇನಿಯ = ಪ್ರಿಯವಾದ, ವಣ್ = ಸೊಬಗಿನ, ಪೊರುನಲ್ ಎನ್ ಱುಮ್ = ಪೊರುನಲ್ ನದಿ \(ತಾಮ್ರಪರ್ಣಿನದಿ\) ಎಂದೂ, ನೆನೆಯುತ್ತಾ, ಅರು = ಸುಲಭವಾಗಿ ಎಟುಕದ \(ಅಪರೂಪವಾದ\), ಮಱೈಹಳ್ = ವೇದಗಳನ್ನು, ಅನ್ದಾದಿ ಶೆಯ್ದಾನ್ = ಅಂತಾದಿಯ ರೂಪದಲ್ಲಿ \(ಪರಿಪೂರ್ಣವಾಗಿ\) ಮಾಡಿದವನ, ಅಡಿ ಇಣೈಯೇ = ಎರಡು ತಿರುವಡಿಗಳನ್ನೇ, ಎಪ್ಪೊೞುದುಮ್ = ಯಾವಾಗಲೂ, ತೆಳಿನ್ದು = ಅರಿತುಕೊಂಡು, ಶಿನ್ದಿಯಾಯ್ = ಚಿಂತಿಸುತ್ತಿರು. 

ಮನಸ್ಸೇ, ತಿರುವಳುದಿವಾಡು ಎಂದೂ, ಸುಂದರವಾದ ತಿರುಕ್ಕೂರುಹೂರುಕ್ಷೇತ್ರ ಎಂದೂ, ಕಲೆತಿರುವುದಕ್ಕೆ \(ಅಪ್ಪಿಕೊಳ್ಳುವುದಕ್ಕೆ\) ಪ್ರಿಯವಾದ ಸೊಬಗಿನ ಪೊರುನಲ್ ನದಿ \(ತಾಮ್ರದಪರ್ಣಿನದಿ\) ಎಂದೂ ನೆನೆಯುತ್ತಾ ಸುಲಭವಾಗಿ ಎಟುಕದ \(ಅಪರೂಪವಾದ\) ವೇದಗಳನ್ನು ಅಂತಾದಿಯರೂಪದಲ್ಲಿ \(ಪರಿಪೂರ್ಣವಾಗಿ\) ಮಾಡಿದವನ ಎರಡು ತಿರುವಡಿಗಳನ್ನೇ ಯಾವಾಗಲೂ ಚಿಂತಿಸುತ್ತಿರು. 

ಮೊದಲ ತನಿಯಲ್ಲಿ ಶಠಗೋಪ ವಾಙ್ಮಯದ ಪ್ರಾಮುಖ್ಯತೆಯನ್ನೂ ಅದಕ್ಕೆ ಸಲ್ಲಬೇಕಾದ ಗೌರವವನ್ನೂ ತಿಳಿಸಲಾಯಿತು. ಈ ತನಿ ಆ ವಾಙ್ಮಯಕ್ಕೆ ಕಾರಣರಾದ ಶ್ರೀಶಠಗೋಪರನ್ನು ಸ್ಮರಿಸುತ್ತಾ ಅವರಿಗೆ ಸಲ್ಲಬೇಕಾದ ಗೌರವವನ್ನು ಕುರಿತು ಹೇಳುತ್ತದೆ. 

ಶ್ರೀಶಠಗೋಪರು ಯಾರು, ಎಲ್ಲಿಯವರು, ಎಂಬುದನ್ನು ಗುರುತಿಟ್ಟು ಹೇಳುವ ತನಿ ಇದು. ಯಾರನ್ನಾದರೂ ಗುರುತಿಸಿ ಹೇಳಬೇಕಾದರೆ ಅವರು ಹುಟ್ಟಿದ ಊರು \(ಸ್ಥಳ\), ಅದರ ಬಳಿ ಇರುವ ನದಿ, ಬೆಟ್ಟ ಮುಂತಾದದ್ದು, ಮತ್ತು ಅದು ಸೇರಿದ ನಾಡು –ಇವುಗಳನ್ನು ಹೇಳುವುದು ವಾಡಿಕೆ. ಈ ಸಂಪ್ರದಾಯಕ್ಕೆ ಅನುಗುಣವಾಗಿ ಶ್ರೀಶಠಗೋಪರನ್ನು ಕುರಿತು ಹೇಳುತ್ತದೆ ಈ ತನಿ: ದಕ್ಷಿಣಭಾರತದಲ್ಲಿ ’ತಿರುವಳುದಿ ನಾಡು’ ಎಂಬುದೊಂದು ದೇಶ. ಅದರಲ್ಲಿ ’ಪೊರುನಲ್’ \(ತಾಮ್ರಪರ್ಣಿನದಿ\) ಎಂಬುದೊಂದು ನದಿ. ಅದರ ದಡದಲ್ಲಿ ತಿರುಕುರುಹೂರು ಎಂಬುದೊಂದು ಊರು. ಆ ಪವಿತ್ರ ಕ್ಷೇತ್ರದಲ್ಲಿ ಶ್ರೀಶಠಗೋಪರು ಹುಟ್ಟಿದರು. ಅವರ ಹಿರಿಮೆಯನ್ನು ಕೊಂಡಾಡುವ ಆ ಕ್ಷೇತ್ರವನ್ನು ”ಆಳ್ವಾರ್ ತಿರುನಹರಿ” ಎಂದೂ ಕರೆಯುತ್ತಾರೆ. 

ತನಿ ಹೇಳುತ್ತದೆ: ಮನಸ್ಸೇ, ನೀನು ಮೊದಲು ತಿರುವಳುದಿ ನಾಡನ್ನೂ, ಪೊರುನಲ್ \(ತಾಮ್ರಪರ್ಣಿ\) ನದಿಯನ್ನೂ, ತಿರುಕ್ಕೂರು ಹೂರುಕ್ಷೇತ್ರವನ್ನೂ ಸ್ಮರಿಸಿಕೋ. ಆ ಕ್ಷೇತ್ರದಲ್ಲಿ ಅವತರಿಸಿದವರೇ ಶ್ರೀಶಠಗೋಪರು \(ನಮ್ಮಾಳ್ವಾರರು\). ಅಪರೂಪವಾದ, ಸುಲಭವಾಗಿ ಎಲ್ಲರಿಗೂ ಎಟುಕದ ವೇದಗಳನ್ನು ಪರಿಪೂರ್ಣವಾಗಿ, ಸರಳಸುಂದರವಾಗಿ, ಅಂತಾದಿಯ ರೂಪದಲ್ಲಿ ಒದಗಿಸಿಕೊಟ್ಟವರು ಅವರೇ. ಅವರ ಎರಡು ತಿರುವಡಿಗಳನ್ನೂ ಎಡೆಬಿಡದೆ ಚಿಂತಿಸು. ನೀನು ಉಜ್ಜೀವನಗೊಳ್ಳುವೆ. 

ಶ್ರೀಶಠಗೋಪರು ರಚಿಸಿರುವ ನಾಲ್ಕು ಗ್ರಂಥಗಳಲ್ಲಿ “ಪೆರಿಯತಿರುವಂದಾದಿ” ಎಂಬುದೊಂದು. ಅದನ್ನು ಮುಂದಿಟ್ಟು ಇತರ ಗ್ರಂಥಗಳನ್ನು ಅದರೊಡನೆ ಹೇಳಲಾಗಿದೆ ಎನ್ನಬಹುದಾಗಿದೆ. ಈ ನಾಲ್ಕು ಗ್ರಂಥಗಳನ್ನು ಕುರಿತು ಹಿಂದಿನ ತನಿಯಲ್ಲಿಯೇ ಹೇಳಲಾಗಿದೆ ಎಂಬುದನ್ನು ಗಮನಿಸಬಹುದು. 

೩. ಮನತ್ತಾಲುಮ್ ವಾಯಾಲುಮ್ ವಣ್ ಕುರುಹೂರ್ ಪೇಣುಮ್,

ಇನತ್ತಾರೈಯಲ್ಲಾದಿಱೈ ಞ್ಜೇನ್, - ತನತ್ತಾಲುಮ್ 

ಏದುಙ್ಕುಱೈವಿಲೇನ್ ಎನ್ದೈ ಶಡಹೋಪನ್,

ಪಾದಙ್ಗಳ್ ಯಾಮುಡೈಯ ಪಟ್ರು. 

ಮನತ್ತಾಲುಮ್ = ಮನಸ್ಸಿನಿಂದಲೂ, ವಾಯಾಲುಮ್ = ಮಾತಿನಿಂದಲೂ, ವಣ್ = ಸೊಬಗಿನ, ಕುರುಹೂರ್ = ತಿರುಕ್ಕೂರುಹೂರನ್ನು, ಪೇಣುಮ್ = ಆಶ್ರಯಿಸುವ, ಇನತ್ತಾರೈ = ಗೋಷ್ಠಿಯವರನ್ನು, ಅಲ್ಲಾದು = ಅಲ್ಲದೆ, \(ಬೇರೆ ಯಾರನ್ನೂ\), ಇಱೈಞ್ಜೇನ್ = ನಮಸ್ಕರಿಸುವುದಿಲ್ಲ, ತನತ್ತಾಲುಮ್ = ಧನದಿಂದಲೂ, ಏದುಮ್ = ಸ್ವಲ್ಪವಾದರೂ, ಕುಱೈವು ಇಲೇನ್ = ಕೊರತೆ ಇಲ್ಲದವನಾಗಿದ್ದೇನೆ, ಎನ್ದೈ = ನನ್ನ ತಂದೆಯಾದ \(ಸ್ವಾಮಿಯಾದ\), ಶಡಹೋಪನ್ = ಶಠಗೋಪನ, ಪಾದಙ್ಗಳ್ = ಪಾದಗಳು \(ತಿರುವಡಿಗಳು\), ಯಾಮುಡೈಯ = ನಮ್ಮ, ಪಟ್ರು = ಆಶ್ರಯಾಧಾರ. 

ಮನಸ್ಸಿನಿಂದಲೂ ಮಾತಿನಿಂದಲೂ ಸೊಬಗಿನ ತಿರುಕ್ಕೂರುಹೂರನ್ನು ಸ್ತುತಿಸುವ \(ಆಶ್ರಯಿಸುವ\) ಗೋಷ್ಠಿಯವರನ್ನಲ್ಲದೆ \(ಬೇರೆಯವರನ್ನು\) ನಮಸ್ಕರಿಸೆನು. ಧನದಿಂದಲೂ ಸ್ವಲ್ಪವೂ ಕೊರತೆಯಿಲ್ಲದವನಾಗಿದ್ದೇನೆ. ನನ್ನ ತಂದೆಯಾದ \(ಸ್ವಾಮಿಯಾದ\) ಶಠಗೋಪನ ತಿರುವಡಿಗಳು ನಮಗೆ ಆಶ್ರಯಾಧಾರ. 

ಈ ತನಿ ಹೇಳುತ್ತದೆ: ಮನಸ್ಸೇ, ಸೊಬಗಿನ ತಿರುಕ್ಕುರುಹೂರನ್ನು ಕಾಯಾ ವಾಚಾ ಮನಸಾ ಕೊಂಡಾಡುವ ಜನರ ಗೋಷ್ಠಿಯನ್ನು ಕಂಡರೆ ನನಗೆ ತುಂಬ ಗೌರವ. ಆ ಪವಿತ್ರಕ್ಷೇತ್ರದ ಹಿರಿಮೆಯನ್ನೂ, ಅಲ್ಲಿ ಅವತರಿಸಿದ ಶ್ರೀಶಠಗೋಪರ ಹಿರಿಮೆಯನ್ನೂ ಅವರು ಅರಿತವರು. ಆದ್ದರಿಂದ ಶಠಗೋಪರ ಅನುಯಾಯಿಗಳಾಗಿ ಅವರನ್ನು ಆಶ್ರಯಿಸಿರುವವರು ಅವರು. ಅವರಿಗೆ ನನ್ನ ಗೌರವಪೂರ್ಣ ನಮಸ್ಕಾರಗಳನ್ನು ಅರ್ಪಿಸುತ್ತೇನೆ. ಅವರಲ್ಲದೆ ಬೇರೆಯವರು ಎಂಥವರೇ ಆಗಿದ್ದರೂ ಸಹ ಅವರಲ್ಲಿ ನನಗೆ ಗೌರವವಿಲ್ಲ. ನಾನು ಅವರಂತೆಯೇ ನನ್ನ ತಂದೆಯಾಗಿ, ಸ್ವಾಮಿಯಾಗಿ ಇರುವ ಶ್ರೀಶಠಗೋಪರ ತಿರುವಡಿಗಳನ್ನೇ ನಾನು ದೃಢವಾಗಿ ಆಶ್ರಯಿಸಿದ್ದೇನೆ.ಆ ತಿರುವಡಿಗಳೇ ನನಗೆ ಆಧಾರ. ನನಗೆ ಹಣಹೆಚ್ಚಲ್ಲ. ಅದರ ಅಗತ್ಯವೇ ನನಗಿಲ್ಲ. ಅದರ ಕೊರತೆಯನ್ನು ನಾನು ಹಚ್ಚಿಕೊಳ್ಳುವುದೂ ಇಲ್ಲ. 

ಮನುಷ್ಯನ ಉಜ್ಜೀವನಕ್ಕೆ ಬೇಕಾದ ಜ್ಞಾನವನ್ನೂ ಉಪಾಯವನ್ನೂಒದಗಿಸಿಕೊಡುವವರು ಗುರು. ಆ ಗುರುವಿನ ತಿರುವಡಿಗಳನ್ನು ಹಿಡಿದು, ಅವರ ಮಾರ್ಗದಲ್ಲಿಯೇ ನಡೆಯುವವರೂ ಗುರುವಿನ ಹಾಗೆಯೇ ಗೌರವಕ್ಕೆ ಅರ್ಹರು. 

೪. ಏಯ್ ನ್ದ ಪೆರುಙ್ಗೀರ್ ತ್ತಿ ಯಿರಾಮಾನುಶ ಮುನಿದನ್

ವಾಯ್ ನ್ದ ಮಲರ್ ಪ್ಪಾದಮ್ ವಣಙ್ಗಿನ್ ಱೇನ್ – ಆಯ್ ನ್ದ ಪೆರುಮ್ 

ಶೀರಾರ್ ಶಡಹೋಪನ್ ಶೆನ್ದಮಿಳ್ ವೇದನ್ದರಿಕ್ಕೂಮ್

ಪೇರಾದ ಉಳ್ಳಮ್ ಪೆಱ. 

ಏಯ್ ನ್ದ = ಒಪ್ಪತಕ್ಕ, ಪೆರು = ಅಪಾರವಾದ, ಕೀರ್ ತ್ತಿ = ಕೀರ್ತಿಯುಳ್ಳ, ಇರಾಮಾನುಶ ಮುನಿದನ್ = ಶ್ರೀರಾಮಾನುಜ ಮುನಿಗಳ, ವಾಯ್ ನ್ದ = ತಕ್ಕದ್ದಾದ, \(ಹೊಂದಿಕೆಯುಳ್ಳ\) ಮಲರ್ ಪಾದಮ್ = ಹೂವಿನಂಥ ಪಾದಗಳನ್ನು, \(ಪಾದಕಮಲಗಳನ್ನು\), ವಣಙ್ಗಿನ್ ಱೇನ್ = ನಮಸ್ಕರಿಸುತ್ತಿದ್ದೇನೆ, ಆಯ್ ನ್ದ = ಅಪ್ಪಟವಾದ, ಪೆರುಮ್ ಶೀರ್ = ಅಪಾರಕೀರ್ತಿಯಿಂದ, ಆರ್ = ತುಂಬಿರುವ \(ಪರಿಪೂರ್ಣನಾದ\), ಶಡಹೋಪನ್ =ಶಠಗೋಪನ, ಶೆನ್ದಮಿಳ್ ವೇದಮ್ = ಅರಿಶುದ್ಧವಾದ ತಮಿಳಿನ ವೇದವನ್ನು, ತರಿಕ್ಕೂಮ್ = ಧರಿಸತಕ್ಕ, ಪೇರಾದ = ಬದಲಾವಣೆಯಾಗದ \(ಚಂಚಲವಾಗದ\), ಉಳ್ಳಮ್ = ಮನಸ್ಸನ್ನು, ಪೆಱ = ಪಡೆಯುವುದಕ್ಕಾಗಿ. 

ಅಪ್ಪಟವಾದ ಅಪಾರಕೀರ್ತಿಯಿಂದ ತುಂಬಿರುವ \(ಪರಿಪೂರ್ಣನಾದ\) ಶಠಗೋಪನ ಪರಿಶುದ್ಧವಾದ ತಮಿಳಿನ ವೇದವನ್ನು ಧರಿಸತಕ್ಕ ಚಂಚಲಗೊಳ್ಳದ ಮನಸ್ಸನ್ನು ಪಡೆಯುವುದಕ್ಕಾಗಿ ಒಪ್ಪತಕ್ಕ ಅಪಾರಕೀರ್ತಿಯುಳ್ಳ ಶ್ರೀರಾಮಾನುಜಮುನಿಗಳ \(ಅದಕ್ಕೆ\) ಹೊಂದಿಕೆಯುಳ್ಳ ಹೂವಿನಂಥ ಪಾದಗಳಿಗೆ ನಮಸ್ಕರಿಸುತ್ತಿದ್ದೇನೆ. 

ಈ ತನಿಯಲ್ಲಿ ಪ್ರತಿಷ್ಠಿತರಾದ ಇಬ್ಬರು ಮಹಾಮಹಿಮರನ್ನು ಕೀರ್ತಿಸಲಾಗಿದೆ. ಮೊದಲನೆಯವರು ಶ್ರೀಶಠಗೋಪರು. ತಿರುವಾಯ್ ಮೊೞಿಯೇ ಮೊದಲಾದ ಚೊಕ್ಕವಾದ ತಮಿಳಿನ ವೇದಗಳನ್ನು ರಚಿಸಿದವರು. ಭಗವದ್ವಿಷಯವನ್ನೂ ಆತ್ಮೋದ್ಧಾರದ ಮಾರ್ಗವನ್ನೂ ತಿಳಿಯಹೇಳುವ ಅವರ ಆ ರಚನೆಗಳು ಅವರಿಗೆ ಕಂಡುಕೊಟ್ಟದ್ದು ಅಪಾರವಾದ ಧವಳಕೀರ್ತಿ. ಶಠಗೋಪರ ದಿವ್ಯಗ್ರಂಥಗಳನ್ನು ಚೆನ್ನಾಗಿ ಓದಿ ಅರಿತುಕೊಂಡು ಶ್ರೀವೈಷ್ಣವ ಸಿದ್ಧಾಂತಸ್ಥಾಪನ ಸಾರ್ವಭೌಮರೆನಿಸಿಕೊಂಡ ಶ್ರೀರಾಮಾನುಜರು ಮತ್ತೊಬ್ಬರು. ಅವರದೂ ಒಪ್ಪತಕ್ಕ ಕೀರ್ತಿಯೇ. ಒಬ್ಬರು ಹಾಡಿದ್ದನ್ನು ಮತ್ತೊಬ್ಬರು ಕಲಿತು ನುರಿತ ಹಾಗೆ ಚುರುಕಾದ ಮನಸ್ಸಿನಿಂದ ಎಲ್ಲರೂ ಕಲಿಯಬೇಕು. ಮನಸ್ಸು ಕಲಿಯುವ ವಿಷಯದಲ್ಲಿಯೇ ದೃಢವಾಗಿ ನೆಲೆಗೊಳ್ಳಬೇಕು. ಇತರ ವಸ್ತುವಿಷಯಗಳ ಕಡೆಗೆ ಹೊರಳಬಾರದು. ಚಂಚಲಗೊಳ್ಳಬಾರದು. ಅದಕ್ಕಾಗಿ ಈ ಪ್ರಾರ್ಥನೆ. 

ಈ ತನಿ ಹೇಳುತ್ತದೆ: ಮನಸ್ಸೇ, ಶ್ರೀಶಠಗೋಪರುರಚಿಸಿದ ಪರಿಶುದ್ಧವಾದ ತಮಿಳಿನ ವೇದಗಳನ್ನು ಶುದ್ಧವಾದ ದೃಢವಾದ ಮನಸ್ಸಿನಿಂದ ಗ್ರಹಿಸಿಕೊಂಡವರು ಶ್ರೀರಾಮಾನುಜಮುನಿಗಳು. ಅಂಥ ಮನಸ್ಸಿಗಾಗಿ, ನಾನು ಆಚಾರ್ಯರಾದ ಶ್ರೀರಾಮಾನುಜರ ತಿರುವಡಿಗಳಿಗೆ ಎರಗುತ್ತಾ, ಅವರ ಕೃಪೆಗಾಗಿ ಪ್ರಾರ್ಥಿಸುತ್ತೇನೆ. 

೫. ವಾನ್ ತಿಹೞುಮ್ ಶೋಲೈ ಮದಿಳರಙ್ಗರ್ ವಣ್ ಪುಹೞ್ ಮೇಲ್

ಆನ್ ಱ ತಮಿೞ್ ಮಱೈ ಹಳಾಯಿರಮುಮ್ – ಈನ್ ಱ

ಮುದಟ್ರಾಯ್ ಶಡಹೋಪನ್ ಮೊಯ್ ಮ್ ಬಾಲ್ ವಳರ್ ತ್ತ

ಇದತ್ತಾ ಯಿರಾಮಾನುಜನ್. 

ವಾನ್ = ಆಕಾಶವೆಲ್ಲವನ್ನೂ, ತಿಹೞುಮ್ = ಬೆಳಗಿಸುವ, ಶೋಲೈ = ತೋಪುಗಳಿಂದಲೂ, ಮದಿಳ್ = ಕೋಟೆಗಳಿಂದಲೂ \(ಏಳು ಪ್ರಾಕಾರಗಳಿಂದಲೂ\) ಕೂಡಿದ, ಆಙ್ಗರ್ = ಶ್ರೀರಂಗನಾಥರ, ವಣ್ ಪುಹೞ್ ಮೇಲ್ = ದಿವ್ಯಸುಂದರವಾದ ಕೀರ್ತಿಯ ವಿಷಯವಾಗಿ, ಆನ್ ಱ = ಗಾಢವೂ, ವಿಸ್ತಾರವೂ, ಪರಮಶ್ರೇಶ್ಠವೂ ಆಗಿರುವ, ತಮಿೞ್ ಮಱೈಹಳ್ = ತಮಿಳಿನ ವೇದಗಳಾದ, ಆಯಿರಮುಮ್ = ಒಂದು ಸಾವಿರ ಪಾಶುರಗಳನ್ನೂ, ಈನ್ ಱ = ಹಡೆದ, ಮುದಲ್ ತಾಯ್ = ಮೊದಲ ತಾಯಿ, ಶಡಹೋಪನ್ = ಶ್ರೀಶಠಗೋಪರು, ಮೊಯ್ ಬಾಲ್ = ಶಕ್ತಿಯಿಂದ, ವಳರ್ ತ್ತ = \(ಅದನ್ನು\) ಬೆಳೆಸಿದ, ಇದಮ್ = ಹಿತವಾದ, ತಾಯ್ = ತಾಯಿ, ಇರಾಮಾನುಶನ್ = ಶ್ರೀರಾಮಾನುಜರು. 

ಆಕಾಶವೆಲ್ಲವನ್ನೂ ಬೆಳಗಿಸುವ ತೋಪುಗಳಿಂದಲೂ, ಕೋಟೆಗಳಿಂದಲೂ \(ಏಳು ಪ್ರಾಕಾರಗಳಿಂದಲೂ\) ಕೂಡಿದ ಶ್ರೀರಂಗನಾಥರ ದಿವ್ಯಸುಂದರವಾದ ಕೀರ್ತಿಯ ವಿಷಯವಾಗಿ ಗಾಢವೂ ವಿಸ್ತಾರವೂ ಪರಮಶ್ರೇಶ್ಠವೂ ಆಗಿರುವ ತಮಿಳಿನ ವೇದಗಳಾದ ಒಂದು ಸಾವಿರ ಪಾಶುರಗಳನ್ನೂ ಹಡೆದ ಮೊದಲ ತಾಯಿ ಶ್ರೀಶಠಗೋಪರು. ಅದನ್ನು ಶಕ್ತಿಯಿಂದ ಬೆಳೆಸಿದ ಹಿತವಾದ ತಾಯಿ ಶ್ರೀರಾಮಾನುಜರು. 

ಈ ತನಿ ಹೇಳುತ್ತದೆ: ಆಕಾಶದವರೆಗೂ ಎತ್ತರವಾಗಿ ಬೆಳೆದು, ಆಕಾಶವನ್ನೇ ಬೆಳಗಿಸುವಂಥ ತೋಪುಗಳಿಂದಲೂ, ಏಳು ಪ್ರಾಕಾರಗಳಿಂದಲೂ ಸುತ್ತುವರಿದ ಶ್ರೀರಂಗದ ದೇವಾಲಯದಲ್ಲಿ ನೆಲಸಿರುವ ಭಗವಂತನ ಅನಂತ ಕಲ್ಯಾಣಗುಣಗಳನ್ನು ವಿಷಯವಾಗಿ ಉಳ್ಳ ಗಾಢವಾದ, ವಿಸ್ತಾರವಾದ, ಪರಮಶ್ರೇಷ್ಠವಾದ ತಮಿಳು ವೇದಗಳಿಗೆ ಇಬ್ಬರು ತಾಯಂದಿರು ಜನ್ಮವಿತ್ತ ತಾಯಿ ಒಬ್ಬರು, ಬೆಳೆಸಿದ ತಾಯಿ ಒಬ್ಬರು. ಸುಂದರವಾದ ಒಂದು ಸಾವಿರ ಪಾಶುರಗಳನ್ನು ಹಡೆದುಕೊಟ್ಟ ತಾಯಿ ಶ್ರೀಶಠಗೋಪರು. ಅವುಗಳನ್ನು ತಮ್ಮ ಜ್ಞಾನಪ್ರತಿಭಾಶಕ್ತಿಗಳಿಂದ ಬೆಳೆಸಿ, ಸಾಕಿ, ನೆಲೆಗೊಳಿಸಿದವರು ಶ್ರೀರಾಮಾನುಜರು. ಅವಕ್ಕೆ ಅವರು ಹಿತವಾದ ಪ್ರೀತಿಯ ಸಾಕುತಾಯಿ. 

ಎಂದರೆ, ಶ್ರೀಶಠಗೋಪರು ಜನ್ಮಿಸದಿದ್ದರೆ, ತಿರುವಾಯ್ಮೊೞಿಯಂಥ ತಮಿಳು ವೇದಗಳ ಜನ್ಮಕ್ಕೆ ಎಡೆ ಇರುತ್ತಿರಲಿಲ್ಲ. ಹಾಗೆಯೇ, ಶ್ರೀರಾಮಾನುಜರು ಇಲ್ಲದಿದ್ದರೆ, ಅವು ಭೂಮಿಯಮೇಲೆ ಶಾಶ್ವತವಾಗಿ ಉಳಿಯಲು ನೆಲೆಗೊಳ್ಳಲು, ಅವಕಾಶವಾಗುತ್ತಿರಲಿಲ್ಲ. ಈ ಕಾರಣದಿಂದ, ಅವರಿಬ್ಬರನ್ನೂ ಕೃತಙ್ಞತೆಯಿಂದ ಅವರಿಬ್ಬರನ್ನೂ ಸ್ಮರಿಸಲೇಬೇಕು. 

೬. ಮಿಕ್ಕ ವಿಱೈನಿಲೈಯುಮ್ ಮೆಯ್ಯಾಮುಯಿರ್ ನಿಲೈಯುಮ್

ತಕ್ಕ ನೆಱಿಯುನ್ತಡೈಯಾಹಿ- ತ್ತೊಕ್ಕಿಯಲುಮ್ 

ಊೞ್ ವಿನೈಯುಮ್ ವಾೞ್ವಿನೈಯು ಮೋದುಙ್ಗುರುಹಯರ್ ಕೋನ್

ಯಾೞಿನಿಶೈವೇದತ್ತಿಯಿಲ್. 

ಮಿಕ್ಕ = ಸರ್ವೋತ್ತಮನಾದ, ಇಱೈ = ಭಗವಂತನ \(ಪರಮಾತ್ಮನ\), ನಿಲೈಯುಮ್ = ಸ್ವರೂಪಸ್ವಭಾವಗಳನ್ನೂ, ಮೆಯ್ಯಾಮ್ = ನಿತ್ಯವಾದ \(ಸತ್ಯವಾದ\), ಉಯಿರ್ = ಜೀವಾತ್ಮನ, ನಿಲೈಯುಮ್ = ಸ್ವರೂಪಸ್ವಭಾವಗಳನ್ನೂ, ತಕ್ಕ = ಯೋಗ್ಯವಾದ, ನೆಱಿಯುಮ್ = ಮಾರ್ಗ \(ಉಪಾಯ\)ವನ್ನೂ, ತಡೈ ಆಹಿ = ಅದಕ್ಕೆ ತಡೆಯಾಗಿರುವ \(ಅಡ್ಡಿಯಾಗಿರುವ\) ತೊಕ್ಕು= ಅಲ್ಪ \(ಹೇಯ\)ವಾದ, ಇಯಲುಮ್ = ಸ್ವಭಾವವಾದ, ಊೞ್ = ಹಿಂದಿನಿಂದ ಬಂದ, ವಿನೈಯುಮ್ = ಬಾಳಿನ ಕರ್ತವ್ಯಗಳ \(ಪರಮಪುರುಷಾರ್ಥದ\) ಸ್ವರೂಪವನ್ನೂ, ಓದುಮ್ = ತಿಳಿಸುವ, ಕುರುಹೈಯರ್ ಕೋನ್ = ತಿರುಕ್ಕೂರುಹೂರಿನವರ ಒಡೆಯನ \(ಯಜಮಾನನ\), ಯಾೞಿನ್ = ವೀಣೆಯ, ಇಶೈ = ನಾದವು \(ಗಾನವು\), ವೇದತ್ತು = ವೇದದ, ಇಯಲ್ = ಸ್ವರೂಪ.

ಸರ್ವೋತ್ತಮನಾದ ಪರಮಾತ್ಮನ ಸ್ವರೂಪಸ್ವಭಾವಗಳನ್ನೂ, ನಿತ್ಯವಾದ \(ಸತ್ಯವಾದ\) ಜೀವಾತ್ಮನ ಸ್ವರೂಪಸ್ವಭಾವಗಳನ್ನೂ, ಯೋಗ್ಯವಾದ ಮಾರ್ಗ\(ಉಪಾಯ\)ವನ್ನೂ, ಅದಕ್ಕೆ ಅಡ್ಡಿಯಾಗಿರುವ ಹೇಯವಾದ ಸಹಜವಾಗಿ ಹಿಂದಿನಿಂದ ಬಂದ ಪಾಪಗಳ ಸ್ವರೂಪವನ್ನೂ, ಬಾಳಿನ ಕರ್ತವ್ಯಗಳ \(ಪರಮಪುರುಷಾರ್ಥದ\) ಸ್ವರೂಪವನ್ನೂ ತಿಳಿಸುವ ತಿರುಕ್ಕೂರುಹೂರಿನ ಒಡೆಯನ ವೀಣೆಯ ಗಾನವುವೇದದ ಸ್ವರೂಪ.

ಈ ತನಿ ಶ್ರೀಶಠಗೋಪವಾಙ್ಮಯವಾದ ತಿರುವಾಯ್ ಮೊೞಿಯಿಂದ ತಿಳಿಯಬಹುದಾದ್ದೇನು ಎಂಬುದನ್ನು ತಿಳಿಸುತ್ತದೆ. ತಿರುಮಂತ್ರದ ಅರ್ಥವನ್ನು ಐದು ವಿಷಯಗಳಾಗಿ ವಿಂಗಡಿಸಿ, ಅದನ್ನು ’ಅರ್ಥಪಂಚಕ’ ಎಂದು ಕರೆಯುತ್ತಾರೆ. ಸರ್ವೇಶ್ವರನೂ ಆದಿಕಾರಣನೂ ಆದ ಪರಮಾತ್ಮನ ಸ್ವರೂಪವೇನು? ಅವನನ್ನು ಪಡೆಯಬಯಸುವ ಚೇತನನ ’ಸ್ವರೂಪವೇನು? ಪರಮಾತ್ಮನನ್ನು ಚೇತನನು ಪಡೆಯುವುದಕ್ಕೆ ಮಾರ್ಗ \(ಉಪಾಯ\)ವೇನು? ಚೇತನನ ಈ ಪ್ರಯತ್ನದಲ್ಲಿ ಅಡ್ಡಿಮಾಡುವ ಪ್ರತಿಬಂಧಕಗಳ ಸ್ವರೂಪವೇನು? ಆ ಪ್ರತಿಬಿಂಧಕಗಳನ್ನು ತೊಲಗಿಸಿದ ಬಳಿಕ ಪಡೆಯಬಹುದಾದ ಹಲದ ಸ್ವರೂಪವೇನು? ಈ ಐದು ’ಅರ್ಥಪಂಚಕ’ಗಳು. ಇವಕ್ಕೆ ಉತ್ತರವಾಗಿ – ಪರಮಾತ್ಮನೇ ಎಲ್ಲಕ್ಕೂ ಪರನು, ಪರಮಾತ್ಮನಿಗೆ ಶೇಷಭೂತನಾಗಿರುವವನು ಚೇತನನು, ಪರಮಾತ್ಮನನ್ನು ಪಡೆಯುವುದಕ್ಕೆ ಶರಣಾಗತಿಯೇ ಸರಳವಾದ ಮಾರ್ಗ, \(ಅದೇ ಸುಲಭೋಪಾಯ\), ಅನಿತ್ಯವಾದ ನಾಶಹೊಂದತಕ್ಕ ದೇಹವನ್ನೇ ನಿತ್ಯವೆಂದು ತಿಳಿಯುವುದು ಚೇತನನ ಉಜ್ಜೀವನಕ್ಕೆ ಪ್ರತಿಬಂಧಕ, ನಾಶವಲ್ಲದ ನಿತ್ಯಕೈಂಕರ್ಯದ ಸ್ವರೂಪವನ್ನು ಪಡೆಯುವುದೇ ಪರಮಪುರುಷಾರ್ಥ \(ಫಲ\) – ಎಂಬುದನ್ನು ಬಿಡಿಸಿ ಬಿಡಿಸಿ ಹೇಳುವುದು ತಿರುವಾಯ್ ಮೊೞಿ. ವೀಣೆಯ ಗಾನದಂತೆ ಹೃದಯವನ್ನು ಮಿಡಿಯುವಂಥ ಅತ್ಯಂತ ಮಾಧುರ್ಯವುಳ್ಳದ್ದಾಗಿ ಚೇತನನು ಶಾಶ್ವತ ಸುಖವನ್ನು ಪಡೆಯುವುದಕ್ಕೆ ಮಾರ್ಗದರ್ಶಕವಾಗಿ, ವೇದಸ್ವರೂಪವೇ ಆಗಿದೆ ಈ ತಿರುವಾಯ್ ಮೊೞಿ. 

