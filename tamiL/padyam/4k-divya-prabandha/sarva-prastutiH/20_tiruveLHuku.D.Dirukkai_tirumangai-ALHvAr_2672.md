

೧. ಒರು ಪೇರುನ್ದಿಯಿರುಮಲರ್ ತ್ತವಿಹಿಲ್’

ಒರು ಮುಱೈ ಯಯನೈ ಯೀನ್ ಱನೈ,



ಒರು= ಅಪೂರ್ವವಾದ, ಪೇರ್ = ಪ್ರಸಿದ್ಧವಾದ, ಉನ್ದಿ = ನಾಭಿಯಲ್ಲಿ, ಇರು = ವಿಸ್ತಾರವಾದ \(ದೊಡ್ಡ\), ಮಲರ್ = \(ಕಮಲದ\) ಹೂವಿನ, ತವಿ ಹಿಲ್= ಪೀಠದಲ್ಲಿ, ಒರುಮುಱೈ = ಒಂದು ಕಾಲದಲ್ಲಿ, ಅಯನೈ = ಅಜನನ್ನು \(ಚತುರ್ಮುಖನನ್ನು\), ಈನ್ ಱನೈ = ಪಡೆದವನನ್ನು \(ಪಡೆದವನಾಗಿ\)



ಅಪೂರ್ವವೂ ಪ್ರಸಿದ್ಧವೂ ಆದ ನಾಭಿಯಲ್ಲಿ ದೊಡ್ಡ ಕಮಲದ ಹೂವಿನ ಪೀಠದಲ್ಲಿ, ಒಂದು ಕಾಲದಲ್ಲಿ, ಅಜನನ್ನು ಪಡೆದವನಾಗಿ.



ಸೃಷ್ಟಿಯ ಆರಂಭದ ಬಗೆಯನ್ನು ಇಲ್ಲಿ ಎತ್ತಿಕೊಳ್ಳಲಾಗಿದೆ. ಮಹಾಪ್ರಳಯದ ಬಳಿಕ, ಭಗವಂತನು ಇಡಿಯ ಬ್ರಹ್ಮಾಂಡವನ್ನೇ ತನ್ನ ಹೊಟ್ಟೆಯಲ್ಲಿ ಅಡಗಿಸಿಟ್ಟುಕೊಂಡು, ಒಂದು ಪುಟ್ಟ ಶಿಶುವಾಗಿ, ಪುಟ್ಟ ಆಲದೆಲೆಯ ಮೇಲೆ, ಜಲರಾಶಿಯಲ್ಲಿ ಪವಡಿಸಿ ಯೋಗ ನಿದ್ದೆಯಲ್ಲಿ ಕಲ್ಪಗಳನ್ನು ಕಳೆದ ಬಳಿಕ, ಮರುಸೃಷ್ಟಿಯನ್ನು ನಡೆಸಬೇಕೆಂದು ಸ್ವಾಮಿಯು ಸಂಕಲ್ಪಿಸಿದನು. ಆ ಕೂಡಲೇ, ತನ್ನ ನಾಭಿಯಲ್ಲಿ ಅಪೂರ್ವವಾದ ದೊಡ್ಡ ಕಮಲ \(ಹುಟ್ಟಿ\) ಬೆಳೆಯಿತು. ಆ ಕಮಲದಲ್ಲಿ ಸ್ವಾಮಿಯು ಚತುರ್ಮುಖ ಬ್ರಹ್ಮನನ್ನು ಪಡೆದನು.



೨. ಇರುಶುಡರ್ ಮೀದಿನಿ ಲಿಯಙ್ಗೂ, ಮುಮ್ಮದಿಳ್

ಇಲಙ್ಗೈ ಇರುಕಾಲ್ ವಳೈಯ, ಒರು ಶಿಲೈ

ಒನ್ ಱಿಯ ಈರೆಯಿಟ್ರೞಲ್ ವಾಯ್ ವಾಳಿಯಿನ್

ಅಟ್ಟನೈ.



ಒರುಮುಱೈ = ಒಂದು ಕಾಲದಲ್ಲಿ, ಇರು ಶುಡರ್ = ಎರಡು ಜ್ಯೋತಿಗಳು, ಮೀದಿನ್ = ಮೇಲೆ \(ಆಕಾಶದಲ್ಲಿ\), ಇಯಙ್ಗೂ = ಸಂಚರಿಸಲಾರದ, ಮುಮ್ಮದಿಳ್ = ಮೂರು ಬಗೆಯ ಕೋಟೆಗಳುಳ್ಳ, ಇಲಙ್ಗೈ = ಲಂಕಾಪಟ್ಟಣವನ್ನು, ಮೂರು ಬಗೆಯ ಕೋಟೆಗಳುಳ್ಳ, ಇಲಙ್ಗೈ = ಲಂಕಾಪಟ್ಟಣವನ್ನು, ಇರುಕಾಲ್ = ಎರಡು ತುದಿಗಳು, ವಳೈಯ = \(ಬಳೆಯಂತೆ\) ಬಗ್ಗಿಸುವ ಹಾಗೆ, ಒರು ಶಿಲೈ = ಸಾಟಿಯಿಲ್ಲದ ಒಂದು ಬಿಲ್ಲನ್ನು, ಒನ್ ಱಿಯ = ಹೊಂದಿಕೊಂಡಿರುವ, ಈರ್ ಎಯಿಱು = ಎರಡು ಹಲ್ಲುಗಳುಳ್ಳ, ಅವಿಲ್ ವಾಯ್ = ಬೆಂಕಿಯನ್ನುಗುಳುವ \(ಜ್ವಾಲೆಯ ಬಾಯುಳ್ಳ\), ವಾಳಿಯಿನ್ = ಬಾಣದಿಂದ \(ಆಯುಧದಿಂದ\), ಅಟ್ಟನೈ = ನಾಶಪಡಿಸಿದವನಾಗಿ.



ಒಂದು ಕಾಲದಲ್ಲಿ, ಎರಡು ಜ್ಯೋತಿಗಳು ಮೇಲೆ ಸಂಚರಿಸಲಾರದ, ಮೂರು ಕೋಟೆಗಳುಳ್ಳ ಲಂಕಾಪಟ್ಟಣವನ್ನು, ಎರಡು ತುದಿಗಳು ಬಳೆಯಂತೆ ಬಗ್ಗಿಸಿ, ಸಾಟಿಯಿಲ್ಲದ ಒಂದು ಬಿಲ್ಲನ್ನು ಹೊಂದಿಕೊಂಡಿರುವ ಎರಡು ಹಲ್ಲುಗಳುಳ್ಳ ಜ್ವಾಲೆಯ ಬಾಯುಳ್ಳ ಅಂಬಿನಿಂದ ನಾಶಪಡಿಸಿದವನಾಗಿ.



ಹಿಂದಿನ ಪಾಶುರವಾಕ್ಯದಲ್ಲಿ ಭಗವತ್ಸಂಕಲ್ಪದಂತೆ ಸೃಷ್ಟಿ ಹೇಗೆ ಮೊದಲಾಯಿತು ಎಂದು ಸೂಚಿಸಲಾಯಿತು.



ತಾನು ಸೃಷ್ಟಿಸಿದ ಬಳಿಕ ಅದನ್ನು ರಕ್ಷಿಸುವ ಹೊಣೆ ತನ್ನದೇ ಅಲ್ಲವೇ? ಅದಕ್ಕೆ ಒಂದು ನಿದರ್ಶನ ಇಲ್ಲಿದೆ. ಮೂರು ಲೋಕಗಳೂ ಹೆದರಿ ನಡುಗುವಂಥ ದುಷ್ಟರಾವಣನನ್ನು ನಿಗ್ರಹಿಸಿ, ಲೋಕಕ್ಕೆ ಶಾಂತಿ ತರಬೇಡವೇ?



ಇದು ಇನ್ನೊಂದು ಕಾಲ. ಭಗವಂತನು ದಶರಥರಾಮನಾಗಿ ಅವತರಿಸಿದ. ತನ್ನ ಮಡದಿ ಸೀತೆ, ತಮ್ಮ ಲಕ್ಷ್ಮಣ – ಇವರೊಡನೆ ಪಿತೃವಾಕ್ಯಪರಿಪಾಲನೆಗಾಗಿ ವನವಾಸವನ್ನು ಕೈಕೊಂಡ. ಲಂಕೆಗೆ ಒಡೆಯನಾದ ರಾವಣಾಸುರನು, ಸೀತಾದೇವಿಯನ್ನು ಮೋಸದಿಂದ ಅಪಹರಿಸಿಕೊಂಡು ಹೋಗಿ ಲಂಕೆಯಲ್ಲಿ ಸೆರೆಯಿಟ್ಟ. ಆ ಲಂಕೆಯಾದರೋ ದುರ್ಭೇದ್ಯವಾದದ್ದು ಅದಕ್ಕೆ ಮೂರು ಬಗೆಯ ಕೋಟೆಗಳು – ಮೂರನೆಯದು ದಟ್ಟವಾದ ಕಾಡಿನಕೋಟೆ. ಲಂಕೆಯ ಮೇಲೆ ಸಂಚರಿಸುವುದಕ್ಕೆ ಸೂರ್ಯಚಂದ್ರರಿಗೂ ಭಯ. ಅಂಥ ದುರ್ಗಮವಾದ ಲಂಕೆಯನ್ನು ಶ್ರೀರಾಮನು ಪ್ರವೇಶಿಸಿ, ತನ್ನ ಬಿಲ್ಲುಬಾಣಗಳಿಂದಲೇ ರಾವಣನನ್ನು ಕೊಂದು ನಿರ್ಮೂಲಗೊಳಿಸಿದನು.



೩.........................ಮೂವಡಿ ನಾನಿಲಮ್ ವೇಣ್ಡಿ

ಮುಪ್ಪುರಿ ನೂಲೊಡು ಮಾನುರಿ ಯಿಲಙ್ಗು

ಮಾರ್ ವಿನಿ ನಿರುಪಿಱಪ್ಪೊರು ಮಾಣಾಹಿ

ಒರುಮುರೈ ಯೀರಡಿ ಮೂವುಲ ಹಳನ್ದನೈ.



ಮೂಅಡಿ = ಮೂರು ಹೆಜ್ಜೆಗಳಷ್ಟು, ನಾನಿಲಮ್ = ಭೂಮಿಯನ್ನು \(ನೆಲವನ್ನು\), ವೇಣ್ಡಿ = ಮುಪ್ಪುರಿ = ಮೂರು ಹುರಿಯ, ನೂಲೊಡು = ದಾರದಿಂದಲೂ, ಮಾನ್ ಉರಿ = ಜಿಂಕೆಯ ಚರ್ಮದಿಂದಲೂ, ಇಲಙ್ಗು = ಶೋಭಿಸುವ, ಮಾರ್ ವಿನಿನ್= ಎದೆಯಿಂದಲೂ \(ಕೂಡಿದ\), ಇರುಪಿಱಪ್ಪು = ಎರಡು ಹುಟ್ಟುಗಳ \(ದ್ವಿಜನಾದ\), ಒರು = ಅದ್ವಿತೀಯನಾದ \(ದಿವ್ಯಸುಂದರನಾದ\), ಮಾಣ್ ಆಹಿ = ಬ್ರಹ್ಮಚಾರಿಯಾಗಿ, ಒರು ಮುರೈ = ಒಂದುಕಾಲದಲ್ಲಿ, ಈರ್ ಅಡಿ = ಎರಡೇ ಹೆಜ್ಜೆಗಳಿಂದ, ಮೂ ಉಲಹು = ಮೂರು ಲೋಕಗಳನ್ನೂ, ಅಳನ್ದನೈ = ಅಳೆದವನಾಗಿ.



ಒಂದು ಕಾಲದಲ್ಲಿ, ಮೂರು ಹುರಿಯ ದಾರದಿಂದಲೂ \(ಜನಿವಾರದಿಂದಲೂ\), ಜಿಂಕೆಯಚರ್ಮದಿಂದಲೂ \(ಕೃಷ್ಣಾಜಿನದಿಂದಲೂ\) ಶೋಭಿಸುವ ಎದೆಯಿಂದ ಕೂಡಿದ, ಅದ್ವಿತೀಯಸುಂದರನಾದ ಬ್ರಾಹ್ಮಣ ಬ್ರಹ್ಮಚಾರಿಯಾಗಿ, ಮೂರು ಹೆಜ್ಜೆಗಳಷ್ಟು ನೆಲವನ್ನು ಯಾಚಿಸಿ, ಎರಡೇ ಹೆಜ್ಜೆಗಳಿಂದ ಮೂರು ಲೋಕಗಳನ್ನೂ ಅಳೆದುಕೊಂಡವನಾಗಿ.



ಹಿಂದಿನ ಪಾಶುರವಾಕ್ಯದಲ್ಲಿ, ಭಗವಂತನು ಅದ್ವಿತೀಯ ಬಿಲ್ಲುಗಾರನಾಗಿ ಕಂಗೊಳಿಸಿದನು. ಇಲ್ಲಿ, ಅತ್ಯಾಕರ್ಷಕ ಸುಂದರನಾದ ಬ್ರಾಹ್ಮಣವಟುವಾಗಿ ಶೋಭಿಸುತ್ತಾ, ತಾನು ಮಹಾದ್ಭುತಕಾರಿಯೆಂದೂ ತೋರಿಸಿಕೊಡುತ್ತಾನೆ.



ಇದು ಮತ್ತೊಂದು ಕಾಲ. ಬಲಿಚಕ್ರವರ್ತಿಯ ಕಾಲ. ತಾನು ಮಾಡುವ ಯಾಗಗಳಿಂದಲೇ ಬಲಿಚಕ್ರವರ್ತಿ ಮೂರುಲೋಕಗಳ ಆಧಿಪತ್ಯವನ್ನು ಪಡೆದುಕೊಳ್ಳುವುದನ್ನು ತಪ್ಪಿಸುವುದಕ್ಕಾಗಿಯೂ, ಅವನನ್ನು ಅನುಗ್ರಹಿಸುವುದಕ್ಕಾಗಿಯೂ, ಭಗವಂತನು ಮಹಾತೇಜಸ್ವಿಯೂ ದಿವ್ಯಸುಂದರನೂ ಆದ ವಾಮನವಟುವಾಗಿ ಬಂದು, ಯಙ್ಞಶಾಲೆಯಲ್ಲಿ ಮೂರು ಹೆಜ್ಜೆಗಳ ನೆಲವನ್ನು ಬಲಿಚಕ್ರವರ್ತಿಯಿಂದ ಯಾಚಿಸಿ ಪಡೆದುಕೊಂಡ ಕೂಡಲೇ, ಮಹಾದ್ಭುತ ತ್ರಿವಿಕ್ರಮನಾಗಿ ಬೆಳೆದು, ತನ್ನ ಎರಡೇ ಹೆಜ್ಜೆಗಳಿಂದ ಭೂಮಂಡಲವನ್ನೂ ಮೇಲಣ ಲೋಕಗಳನ್ನೂ ಅಳೆದುಕೊಂಡು, ತನ್ನ ಮೂರನೆಯ ಹೆಜ್ಜೆಯನ್ನು ಬಲಿಚಕ್ರವರ್ತಿಯ ತಲೆಯ ಮೇಲಿಟ್ಟು, ಅವನಿಗೆ ಪೂರ್ಣಾನುಗ್ರಹ ಮಾಡಿದನು.



ಯಾವ ಸಮಯದಲ್ಲಿ, ಯಾರನ್ನು, ಯಾವ ರೀತಿಯಲ್ಲಿ ನಿಗ್ರಹಿಸಬೇಕೋ, ಅನುಗ್ರಹಿಸಬೇಕೋ ಅದಕ್ಕೆ ತಕ್ಕ ರೂಪ, ಸಾಮರ್ಥ್ಯಗಳುಳ್ಳವನು ಭಗವಂತ.



೪. ನಾಟ್ರ್‍ಇಶೈ ನಡುಙ್ಗ ಅಂಜಿಱೈಯ ಪರವೈ

ಏಱಿ, ನಾಲ್ ವಾಯ್ ಮುಮ್ಮದತ್ತಿರುಶೆವಿ

ಒರು ತನಿ ವೇೞತ್ತರನ್ದೈಯೈ ಒರುನಾಳ್

ಇರು ನೀರ್ ಮಡುವುಳ್ ತೀರ್ ತ್ತನೈ...........



ನಾಲ್ ದಿಶೈ = ನಾಲ್ಕು ದಿಕ್ಕುಗಳೂ, ನಡುಙ್ಗ = ನಡುಗುವಂತೆ, ಅಮ್ = ಸುಂದರವಾದ, ಶಿಱೈಯ = ರೆಕ್ಕೆಗಳ, ಪರವೈ = ಪಕ್ಷಿಯನ್ನು, ಏಱಿ = ಹತ್ತಿಕೊಂಡು, ನಾಲ್ ವಾಯ್ = ಜೋಲುಬಿದ್ದ \(ಜೋಲಾಡುವ\) ಬಾಯನ್ನುಳ್ಳ, ಮುಮ್ಮದಮ್ = ಮೂರು \(ಸ್ಥಳದ\) ಮದಜಲವುಳ್ಳ, ಇರು ಶೆವಿ = ದೊಡ್ಡ ಕಿವಿಗಳುಳ್ಳ, ಒರು = ವಿಶಿಷ್ಟವಾದ ಒಂದು ಬಗೆಯಲ್ಲಿ ತನಿ = ವಿಲಕ್ಷಣವಾದ, ವೇಳತ್ತು = ಆನೆಯ, ಅರನ್ದೈಯೈ = ಸಂಕಟವನ್ನು, ಒರು ನಾಳ್ = ಒಂದು ಕಾಲದಲ್ಲಿ, ಇರು ನೀರ್ ಮಡುವುಳ್ = ವಿಸ್ತಾರವಾದ ನೀರಿನ ಮಡುವಿನಲ್ಲಿ, ತೀರ್ ತ್ತನೈ = ತೀರಿಸಿದವನನ್ನು.



ಒಂದು ಕಾಲದಲ್ಲಿ, ನಾಲ್ಕು ದಿಕ್ಕುಗಳೂ ನಡುಗುವಂತೆ, ಸುಂದರವಾದ ರೆಕ್ಕೆಗಳ ಪಕ್ಷಿಯನ್ನೇರಿ, ವಿಸ್ತಾರವಾದ ನೀರಿನ ಮಡುವಿನಲ್ಲಿ, ಜೋಲಾಡುವ ಬಾಯನ್ನುಳ್ಳ, ಮೂರು ಸ್ಥಳಗಳಲ್ಲಿ ಮದಜಲಸುರಿಸುವ, ದೊಡ್ಡ ಕಿವಿಗಳುಳ್ಳ ಬಹಳ ವಿಲಕ್ಷಣವಾದ ಆನೆಯ ಸಂಕಟವನ್ನು ತೀರಿಸಿದವನನ್ನು.



ಭಗವಂತನ ಕಾರುಣ್ಯ ಮತ್ತು ಭಕ್ತರ ರಕ್ಷಣೆಗಳಿಗೆ ಇಲ್ಲಿ ಇನ್ನೊಂದು ನಿದರ್ಶನವನ್ನು ಕೊಡಲಾಗಿದೆ.



ಇದು ಗಜೇಂದ್ರ ಮೋಕ್ಷದ ವಿಷಯ. ಕಾಡಿನಲ್ಲಿ, ಸುಂದರವಾದ ತಿಳಿನೀರಿನ ಸರೋವರದಲ್ಲಿ ಗಜೇಂದ್ರನು ಆನಂದದಿಂದ ಕ್ರೀಡಿಸುತ್ತಾ, ತನ್ನ ದಣಿವನ್ನಾರಿಸಿಕೊಳ್ಳುತ್ತಿರುವಾಗ, ಅದರಲ್ಲಿ ಅಡಗಿದ್ದ ಮೊಸಳೆಯೊಂದು ಅದರ ಕಾಲನ್ನು ಹಿಡಿದು ಸೆಳೆಯತೊಡಗಿತು. ಎಷ್ಟೆಷ್ಟು ಪ್ರಯತ್ನಿಸಿದರೂ, ಅದರ ಹಿಡಿತದಿಂದ ತಪ್ಪಿಸಿಕೊಳ್ಳಲಾರದೆ, ಹೋರಾಟ ನಡೆಸಲಾರದೆ, ಅದು ಭಗವಂತನಲ್ಲಿ ದೀನವಾಗಿ ಮೊರೆಯಿಟ್ಟಿತು. ಕೂಡಲೇ, ಭಗವಂತನು ಗರುಡಾರೂಢನಾಗಿ ಅಲ್ಲಿಗೆ ಧಾವಿಸಿ ಬಂದು, ತನ್ನ ಚರ್ಕಾಯುಧದಿಂದ ಮೊಸಳೆಯನ್ನು ತುಂಡರಿಸಿ, ಆನೆಯ ಸಂಕಟವನ್ನು ನೀಗಿಸಿದನು.



೫. ...........................................ಮುತ್ತೀ

ಅನ್ದಣರ್ ವಣಙ್ಗುನ್ತನ್ಮೈಯೈ ....................



ಮುತ್ತೀ = ಮೂರು ಅಗ್ನಿಗಳನ್ನೂ, ನಾಲ್ ಮಱೈ = ನಾಲ್ಕು ವೇದಗಳನ್ನೂ, ಐವಹೈ = ಐದು ಬಗೆಯ, ವೇಳ್ವಿ = ಯಜ್ಞಗಳನ್ನೂ, ಅಱುತೊೞಿಲ್ = ಆರು ಕರ್ಮಗಳನ್ನೂ,ನಡೆಸುವವರಾದ, ಅನ್ದಣರ್ = ಬ್ರಾಹ್ಮಣರು, ವಣಙ್ಗುಮ್ = ನಮಸ್ಕರಿಸುವ \(ಪೂಜಿಸುವ\), ತನ್ಮೈಯೈ = ಹಿರಿಮೆಯುಳ್ಳವನನ್ನು,



ಮೂರು ಅಗ್ನಿಗಳನ್ನೂ, ನಾಲ್ಕುವೇದಗಳನ್ನೂ, ಐದು ಬಗೆಯ ಯಜ್ಞಗಳನ್ನು, ಆರು ಕರ್ಮಗಳನ್ನೂ ಮಾಡುವ ಬ್ರಾಹ್ಮಣರು ನಮಸ್ಕರಿಸಿ ಪೂಜಿಸುವ ಹಿರಿಮೆಯುಳ್ಳವನನ್ನು.



ಬ್ರಾಹ್ಮಣನು ಮಾಡಬೇಕಾದ ಕರ್ಮಗಳನ್ನು ಇಲ್ಲಿ ಸ್ಮರಿಸಿಕೊಳ್ಳಲಾಗಿದೆ.



ಮೂರು ಅಗ್ನಿಗಳು – ಆಹವನೀಯ, ಗಾರ್ಹಪತ್ಯ, ದಾಕ್ಷಿಣಾಗ್ನಿ ಎಂಬವು.



ನಾಲ್ಕುವೇದಗಳು – ಬ್ರಹ್ಮಯಜ್ಞ, ದೇವಯಜ್ಞ, ಭೂತಯಜ್ಞ, ಪಿತೃಯಜ್ಞ ಮನುಷ್ಯಯಜ್ಞ – ಎಂಬವು. ’ಬ್ರಹ್ಮಯಜ್ಞ ಪ್ರಶ್ನಮ್’ ಎಂಬ ವೇದಭಾಗವನ್ನು ದಿನವಹಿ ಪಠಿಸುವುದು, ’ಬ್ರಹ್ಮಯಜ್ಞ’ ಎನಿಸುವುದು. ಪ್ರತಿದಿನವೂ ದೇವತೆಗಳಿಗೆ ಅಗ್ನಿಯ ಮೂಲಕ ಹವಿಸ್ಸನ್ನು ನೀಡುವುದು – ಎಂದರೆ ಅಗ್ನಿಹೋತ್ರ ಕಾರ್ಯವನ್ನು ಮಾಡುವುದು ’ದೇವಯಜ್ಞ’ವಾಗುವುದು. ಭೂತಗಳಿಗೆ ಎಂದರೆ ಪ್ರಾಣಿಗಳಿಗೆ ಅನ್ನ ಮುಂತಾದ ರೂಪದಲ್ಲಿ ’ಬಲಿ’ಕೊಡುವುದು ’ಭೂತಯಜ್ಞ’ ವಾಗುವುದು. ಪಿತೃದೇವತೆಗಳನ್ನು ಸ್ಮರಿಸುತ್ತಾ ಅವರಿಗೆ ಜಲತರ್ಪಣವನ್ನು ಕೊಡುವುದು ’ಪಿತೃಯಜ್ಞ’ವಾಗುವುದು. ಮನುಷ್ಯರಿಗೆ ಉಣಿಸನ್ನು ನೀಡುವುದು ’ಮನುಷ್ಯಯಜ್ಞ’ ಎನಿಸುವುದು.



ಆರು ಕರ್ಮಗಳು – ಯಜನ, ಯಾಜನ, ಅಧ್ಯಯನ, ಅಧ್ಯಾಪನ, ದಾನ, ಪ್ರತಿಗ್ರಹ – ಇವು. ಮೇಲೆ ಹೇಳಿದ ’ಯಜ್ಞ’ಗಳನ್ನು ತಪ್ಪದೆ ಮಾಡುವುದು ’ಯಜನ’. ಇತರರ ಕೈಯಲ್ಲಿ ಯಜ್ಞಗಳನ್ನು ಮಾಡಿಸುವುದು ’ಯಾಜನ’. ವೇದಗಳನ್ನು ತಪ್ಪದೆ ಓದುವುದು \(ಪಠಿಸುವುದು\) ’ಅಧ್ಯಯನ’. ಅವುಗಳನ್ನು ಇತರರಿಗೆ ಹೇಳಿಕೊಡುವುದು ’ದಾನ’. ಅಂತೆಯೇ, ಇತರರಿಂದ ಅಂಥವುಗಳನ್ನು ಪಡೆದುಕೊಳ್ಳುವುದು ’ಪ್ರತಿಗ್ರಹ’.



’ಬ್ರಾಹ್ಮಣ’ ಎನ್ನಿಸಿಕೊಳ್ಳುವವನು \(ಯಾರೇ ಆಗಲಿ\) ಅವನು ಈ ಮೇಲೆ ಹೇಳಿದ ಕರ್ಮಗಳನ್ನೆಲ್ಲಾ ತಪ್ಪದೆ ನಡೆಸಲೇಬೇಕು. ಈ ಕರ್ಮಗಳನ್ನು ನಡೆಸುವಾಗ ಬ್ರಾಹ್ಮಣನು ಸರ್ವೇಶ್ವರನಾದ ಭಗವಂತನಿಗೆ, ತನ್ನ ಕರ್ಮಗಳನ್ನೆಲ್ಲಾ ಯಾವ ಬಗೆಯ ಆಶೆಯೂ ಇಲ್ಲದಂತೆ, ಸಮರ್ಪಿಸಬೇಕು. ಎಲ್ಲ ಕರ್ಮಗಳನ್ನೂ ಭಗವಂದರ್ಪಣ ಬುದ್ಧಿಯಿಂದ ನಡೆಸುವುದರಿಂದ, ಭಗವಂತನ ಸರ್ವಶ್ರೇಷ್ಠತೆಯನ್ನು ಅವನು ಪ್ರಕಟಗೊಳಿಸುತ್ತಾನೆ.



೬. .....................................ಐಮ್ಬುಲನ್

ಅಹತ್ತಿನುಳ್ ಶೆಱುತ್ತು ನಾನ್ ಹುಡನಡಕ್ಕಿ

ಮುಕ್ಕುಣತ್ತಿರಣ್ಡವೈ ಯಹಟ್ರಿ ಒನ್ ಱಿನಿಲ್

ಒನ್ ಱಿನಿನ್ ಱಾಙ್ಗಿರು ಪಿಱಪ್ಪಱು ಪ್ಪೋರ್

ಅಱಿಯುನ್ತನ್ಮೈಯೈ ...........................



ಐಮ್ಬುಲನ್ = ಪಂಚೇಂದ್ರಿಯಗಳನ್ನು, ಅಹತ್ತಿನ್ ಉಳ್ = ದೇಹದಲ್ಲಿಯೇ, ಶೆಱುತ್ತು = ಸೇರಿಸಿಟ್ಟು, ನಾನ್ ಹು =ನಾಲ್ಕನ್ನು, ಉಡನ್ = ಕೂಡಲೇ ಅಡಕ್ಕಿ = ಅಡಗಿಸಿಟ್ಟು, ಮುಕ್ಕಣತ್ತು = ಮೂರುಗುಣಗಳಲ್ಲಿ, ಇರಣ್ಡು = ಎರಡಾದ, ಅವೈ = ಅವುಗಳನ್ನು, ಅಹಟ್ರಿ= ಓಡಿಸಿ \(ದೂರಮಾಡಿ\), ಒನ್ ಱಿನಿಲ್ = ಒಂದರಲ್ಲಿಯೇ, ಒನ್ ಱಿ= ಹೊಂದಿಕೊಂಡು, ನಿನ್ ಱು = ಇರುತ್ತಾ, ಆಙ್ಗು = ಆ ಸ್ಥಿತಿಯಲ್ಲಿ, ಇರು = ಕಡೆ ಮೊದಲಿಲ್ಲದ \(ವಿಸ್ತಾರವಾದ\) ಪಿಱಪ್ಪು = ಹುಟ್ಟನ್ನು, ಅಱುಪ್ಪೋರ್ = ನೀಗಿಕೊಳ್ಳುವವರು, ಅಱಿಯುಮ್ = ಅರಿತುಕೊಳ್ಳುವ, ತನ್ಮೈಯೈ = ಹಿರಿಮೆಯನ್ನು.



ಪಂಚೇಂದ್ರಿಯಗಳನ್ನು ದೇಹದಲ್ಲಿಯೇ ಸೇರಿಸಿಟ್ಟು, ನಾಲ್ಕನ್ನು ಕೂಡಲೇ ಅಡಗಿಸಿಟ್ಟು, ಮೂರುಗುಣಗಳಲ್ಲಿ ಎರಡಾದವುಗಳನ್ನು ಓಡಿಸಿ, ದೂರಮಾಡಿ, ಒಂದರಲ್ಲಿಯೇ ಹೊಂದಿಕೊಂಡು ಇರುತ್ತಾ, ಆ ಸ್ಥಿತಿಯಲ್ಲಿ, ಕಡೆ ಮೊದಲಿಲ್ಲದ ಹುಟ್ಟನ್ನು ನೀಗಿಕೊಳ್ಳುವವರು ಅರಿತುಕೊಳ್ಳುವ ಹಿರಿಮೆಯನ್ನು.



ಹಿಂದಿನ ಪಾಶುರ ವಾಕ್ಯದಲ್ಲಿ ಬ್ರಾಹ್ಮಣ ಕರ್ಮಗಳನ್ನೂ, ಅವುಗಳನ್ನು ತಪ್ಪದೆ ನಡೆಸುವ ಬ್ರಹ್ಮಜ್ಞಾನಿಯನ್ನೂ, ಅವನು ತನ್ನ ಜ್ಞಾನ ನಿಷ್ಠೆಗಳಿಂದ ಅರಿತುಕೊಂಡಿರುವ ಭಗವಂತನ ಗುಣಸ್ವಭಾವಗಳನ್ನು ಕುರಿತು ಸೂಚಿಸಲಾಯಿತು.



ತಮ್ಮ ನಿಷ್ಠೆಯ ಸಾಧನೆಗಳಿಂದ ಭಗವಂತನ ತಿಳಿವಳಿಕೆಗೊಂಡ ಯೋಗಿಗಳನ್ನು ಕುರಿತು ಇಲ್ಲಿ ಹೇಳಲಾಗುತ್ತದೆ.



ಪಂಚೇಂದ್ರಿಯಗಳು – ಕಣ್ಣು, ಕಿವಿ, ಮೂಗು, ಬಾಯಿ \(ನಾಲಗೆ\), ಚರ್ಮ\(ಮೈ\) – ಇವು ಐದು ಜ್ಞಾನೇಂದ್ರಿಯಗಳು. ಇವುಗಳಲ್ಲಿ ಒಂದೊಂದೂ ಮನಸ್ಸನ್ನು ಆಕರ್ಷಿಸುತ್ತದೆ. ಮನಸ್ಸನ್ನು ಪ್ರಾಪಂಚಿಕ ಸುಖಚಾಪಲ್ಯಗಳ ಕಡೆಗೆ ಸೆಳೆದ ಬಳಿಕ ಭಗವಚ್ಚಿಂತನೆಗೆ ಅವಕಾಶವೆಲ್ಲಿ? ಆದ್ದರಿಂದ ದೇಹದಲ್ಲಿರುವ ಪಂಚೇಂದ್ರಿಯಗಳು ತಮ್ಮ ಸುತ್ತಲ ಪ್ರಪಂಚದ ಕಡೆಗೆ ಚಲಿಸದಂತೆಯೂ, ಪ್ರಾಪಂಚಿಕ ವಸ್ತುಗಳಲ್ಲಿ ಆಸಕ್ತಿ ವಹಿಸದಂತೆಯೂ ಅವುಗಳನ್ನು ತಡೆಗಟ್ಟಿ, ಅವುಗಳನ್ನು ದೇಹದಲ್ಲಿ ನೆಲಸಿರುವ ಭಗವಂತನ ಕಡೆಗೆ ತಿರುಗಿಸುವುದು ಒಂದು ಹಿರಿಯ ಸಾಧನೆ.



’ನಾಲ್ಕನ್ನು ಕೂಡಲೇ ಅಡಗಿಸಿಟ್ಟು’ – ’ನಾಲ್ಕು’ ಎಂದರೆ ಪ್ರಾಣಿಗಳೆಲ್ಲಕ್ಕೂ ಸ್ವಭಾವಾಃ ಅನ್ವಯಿಸತಕ್ಕ ನಾಲ್ಕು ಕರ್ಮಗಳು: ಊಟ, ನಿದ್ದೆ, ಭಯ, ಮೈಥುನ \(ವಿಷಯ ಸುಖದಲ್ಲಿ ತೊಡಗುವುದು\). ಇವುಗಳನ್ನು ನಿಗ್ರಹಿಸುವುದು ಸಾಧನೆ.



’ಮೂರು ಗುಣಗಳಲ್ಲಿ ಎರಡಾದ ಅವನ್ನು ಓಡಿಸಿ, ದೂರಮಾಡಿ’ – ಸತ್ವ, ರಜಸ್ಸು, ತಮಸ್ಸು ಎಂಬಿವು ಮೂರುಗುಣಗಳು. ಪಶುತ್ವವನ್ನು ಹೆಚ್ಚಿಸುವುದು ತಮೋಗುಣ. ದಂಭ, ದರ್ಪ, ಅಹಂಕಾರ, ಲೋಭ, ಕೋಪ, ದ್ವೇಷ ಇತ್ಯಾದಿ ಗುಣಗಳನ್ನು ಪ್ರಚೋದಿಸಿ, ಹೆಚ್ಚಿಸುವುದು ರಜೋಗುಣ. ಸತ್ಯ, ಅಹಿಂಸೆ, ಇಂದ್ರಿಯ ನಿಗ್ರಹ, ಇತರರ ವಸ್ತುಗಳಿಗೆ ಆಶೆಪಡದಿರುವುದು, ನಿಸ್ವಾರ್ಥತೆ, ಪರೋಪಕಾರ, ಸೇವೆ ಇತ್ಯಾದಿ ಒಳ್ಳೆಯ ಗುಣಗಳೇ ಸತ್ವಗುಣವನ್ನು ಸೂಚಿಸುವುದು. ಮೂರು ಗುಣಗಳಲ್ಲಿ ಸತ್ವಗುಣವನ್ನು ಮಾತ್ರವೇ ಬೆಳೆಸಿಕೊಂಡು, ಮಿಕ್ಕೆರಡು ಎಂದರೆ ರಜೋಗುಣವನ್ನೂ ತಮೋಗುಣವನ್ನೂ ನಿರ್ನಾಮಗೊಳಿಸುವುದು ಸಾಧನೆಯಿಂದ.



ಹೀಗೆ, ಇಂದ್ರಿಯಗಳನ್ನು ಪ್ರಾಪಂಚಿಕ ಸುಖದಿಂದ ನಿಗ್ರಹಿಸಿ, ಪ್ರಾಣಿಯ ಸ್ವಾಭಾವಿಕವಾದ ಗುಣಗಳನ್ನು ತಡೆಗಟ್ಟಿ, ಸತ್ವಗುಣವನ್ನು ಬೆಳೆಸಿಕೊಂಡವರು ಯೋಗಿಗಳು. ಅವರು ತಮ್ಮ ಶುದ್ಧವಾದ ಮನಸ್ಸಿನ ಮೂಲಕ ಭಗವಂತನ ಗುಣಸ್ವಭಾವಗಳನ್ನೂ, ಅವನ ಸರ್ವಶ್ರೇಷ್ಠತೆಯನ್ನೂ, ಅವನನ್ನು ಆಶ್ರಯಿಸಿ ಮುಕ್ತರಾಗಬೇಕೆಂಬುದನ್ನೂ \(ಎಂದರೆ, ಹುಟ್ಟು, ಸಾವು ಎಂಬ ಪಾಶುರದಿಂದ ಬಿಡುಗಡೆ ಹೊಂದಬೇಕೆಂಬುದನ್ನೂ\) ಅರಿತುಕೊಂಡವರು.



೭. ................................ಮುಕ್ಕಣ್ ನಾಟ್ರೋಳ್

ಐವಾಯರವೋಡಾಱು ಪೊದಿ ಶಡೈಯೋನ್

ಅಱಿವರುನ್ದನ್ಮೈಪ್ಪೆರುಮೈಯುಳ್ ನಿನ್ ಱನೈ



ಮುಕ್ಕಣ್ = ಮೂರು ಕಣ್ಣುಗಳನ್ನೂ, ನಾಲ್ ತೋಳ್ = ನಾಲ್ಕು ತೋಳುಗಳನ್ನೂ, ಐವಾಯ್ = ಐದು ಹೆಡೆಗಳ, ಅರವೋಡು = ಸರ್ಪವನ್ನೂ, ಆಱು = ನದಿ\(ಗಂಗೆ\)ಯನ್ನು ಸೇರಿಸಿಟ್ಟಿರುವ, ಶಡೈಯೋನ್ = ಜಡೆಯವನೂ ಸಹ, ಅಱಿವು ಅರು = ಅರಿತುಕೊಳ್ಳಲು ಸಾಧ್ಯವಾಗದ, ತನ್ಮೈ = ಸ್ವಭಾವದ, ಪೆರುಮೈಯುಳ್ = ಹಿರಿಮೆಯಿಂದ, ನಿನ್ ಱಾನೈ = ಕೂಡಿರುವನನ್ನು.



ಮೂರು ಕಣ್ಣುಗಳನ್ನೂ ನಾಲ್ಕು ತೋಳುಗಳನ್ನೂ ಐದು ಹೆಡೆಗಳ ಸರ್ಪವನ್ನೂ, ಗಂಗೆಯನ್ನು ಹಿಡಿದಿಟ್ಟಿರುವ ಜಡೆಯನ್ನೂ ಉಳ್ಳವನೂ ಸಹ ಅರಿತುಕೊಳ್ಳಲು ಸಾಧ್ಯವಾಗದ ಸ್ವಭಾವದ ಹಿರಿಮೆಯಿಂದ ಕೂಡಿರುವನನ್ನು.



ಈ ಪಾಶುರವಾಕ್ಯದಲ್ಲಿ ಶಿವದೇವನ ವೈಶಿಷ್ಟ್ಯವೇನೆಂಬುದನ್ನು ಹೇಳಲಾಗಿದೆ. ಸ್ವಾಭಾವಿಕವಾದ ಎರಡು ಕಣ್ಣುಗಳಲ್ಲದೆ, ಶಿವನಿಗೆ ಹಣೆಯಲ್ಲಿ ಒಂದು ವಿಚಿತ್ರವಾದ ಕಣ್ಣಿದೆ. ಆ ಕಣ್ಣನ್ನು ತೆರೆದ ಕೂಡಲೇ, ಆದರ ದೃಷ್ಟಿ ಯಾರ ಮೇಲೆ ಬೀಉವುದೋ ಅವರು ಸುಟ್ಟು ಬೂದಿಯಾಗುತ್ತಾರೆ. ಮನ್ಮಥನು ಶಿವನನ್ನು ಕೆಣಕಲು ಹೋಗಿ ಬೂದಿಯಾದದ್ದು ಹಾಗೆಯೇ. ಪ್ರಳಯಕಾಲದಲ್ಲಿ ತೆರೆಯುವ ಕಣ್ಣು ಅದು. ಆದ್ದರಿಂದ, ಶಿವನಿಗೆ ಮುಕ್ಕಣ್ಣ, ಹಣೆಗಣ್ಣ ವಿರೂಪಾಕ್ಷ, ಎಂಬ ಹೆಸರುಗಳಿವೆ.



ಬ್ರಹ್ಮ ವಿಷ್ಣುಗಳಿಗಿರುವಂತೆ ಶಿವನಿಗೂ ನಾಲ್ಕು ತೋಳುಗಳು. ಐದು ಹೆಡೆಗಳ ವಿಷಸರ್ಪವನ್ನು ಶಿವನು ತನ್ನ ಆಭರಣವನ್ನಾಗಿ ಮಾಡಿಕೊಂಡಿದ್ದಾನೆ. ವಿಷವನ್ನು ಜಯಿಸಿದವನು ಶಿವ. ಆದ್ದರಿಂದ ಶಿವನಿಗೆ ನಾಗಭೂಷಣ, ಸರ್ಪಭೂಷಣ ಎಂಬ ಹೆಸರುಗಳು.



ಬ್ರಹ್ಮಲೋಕದಲ್ಲಿ ಹುಟ್ಟಿ ದೇವಲೋಕದಲ್ಲೇ ಹರಿಯುವ ದೇವಗಂಗೆಯನ್ನು ಭಗೀರಥನು ಘೋರತಪಸ್ಸು ಮಾಡಿ, ಭೂಮಿಗೆ ಇಳಿಸಬೇಕಾದಾಗ, ಅಲ್ಲಿಂದ ಇಳಿದು ಬರುವ ಗಂಗೆಯು ರಭಸವನ್ನು ತಡೆಯುವುದಕ್ಕೆ ಶಿವದೇವನೊಬ್ಬನೇ ಸಮರ್ಥನೆಂದು ತಿಳಿದು, ಆತನನ್ನು ಕುರಿತು ತಪಸ್ಸು ಮಾಡಿ ಅದಕ್ಕೆ ಒಪ್ಪಿಸಿದನು. ದೇವಗಂಗೆ ಬರುವ ರಭಸವನ್ನು ಶಿವನು ತನ್ನ ಜಡೆಯ ಮೂಲಕ ತಡೆದು, ಅವಳನ್ನು \(ಆ ನದಿಯನ್ನು\) ಅಲ್ಲಿಯೇ ಕಟ್ಟಿಹಾಕಿದನು. ಆದ್ದರಿಂದ ಶಿವನಿಗೆ ಗಂಗಾಧರ ಎಂಬ ಹೆಸರು.



ಮಹಾಜ್ಞಾನಿಯೂ ಶಕ್ತನೂ ಆದ ಶಿವನಿಗೆ ಸರ್ವೇಶ್ವರನಾದ ಭಗವಂತನ ಹಿರಿಮೆಯೇನೆಂದು ತಿಳಿದದ್ದು, ತನಗೆ ಬಂದಿದ್ದ ಬ್ರಹ್ಮಹತ್ಯಾದೋಷವನ್ನು ನೀಗಿಸಿದಾಗಲೇ. ಬೇರೆ ಯಾರಿಂದಲೂ, ಮೂರು ಲೋಕಗಳಲ್ಲೂ, ನಡೆಯದ ಆ ಕೆಲಸ ಭಗವಂತನಿಂದ ಆಯಿತು. ಶಿವನ ಕೈಗೆ ಅಂಟಿಕೊಂಡಿದ್ದ ಬ್ರಹ್ಮಕಪಾಲ ತುಂಬಿ ಕೆಳಕ್ಕೆ ಬಿದ್ದುಹೋಯಿತು. ಅಂಥಾದ್ದು ಭಗವಂತನ ಹಿರಿಮೆ.



೮. ಏಱುಲ ಹೆಯಿಟ್ರಿನಿಱ್ ಕೊಣ್ಡನೈ, ಕೂಱಿಯ

ಅಱುಶುವೈಪ್ಪಯನುಮಾಯಿನೈ, ಶುಡರ್ ವಿಡುಮ್

ಐಮ್ಬಡೈ ಅಙ್ಗೈಯುಳಮರ್ ನ್ದನೈ ಶುನ್ದರ

ನಾಟ್ರೋಳ್ ಮುನ್ನೀರ್ ವಣ್ಣ\! ನಿನ್ನೀರಡಿ

ಒಣ್ ಱಿಯ ಮನತ್ತಾಲ್, ಒರುಮದಿಮುಹತ್ತು

ಮಙ್ಗೈಯರಿರುವರುಮ್ ಮಲರನ ವಙ್ಗೈಯಿನ್

ಮುಪ್ಪೊಱುದುಮ್ ವರುದು ಅಱಿತುಯಿಲಮರ್ ನ್ದನೈ.



ಏೞ್ ಉಲಹು = ಏಳು ಲೋಕಗಳನ್ನೂ, ಎಯಿಟ್ರಿಲ್ = ಕೋರೆಹಲ್ಲಿನಿಂದ, ಕೊಣ್ಡನೈ = ಉದ್ಧರಿಸಿದವನನ್ನು, ಕೂಱಿಯ = ಹೇಳಲ್ಪಡುವ, ಅಱು ಶುವೈ = ಆರು ರಸಗಳೂ, ಪಯನುಮ್ = ಅವುಗಳ ಫಲವೂ, ಆಯಿನೈ = ಆಗಿರುವವನನ್ನು, ಶುಡರ್ ವಿಡುಮ್ = ತೇಜಸ್ಸನ್ನು ಹರಿಸುವ, ಐ ಪಡೈ = ಐದು ದಿವ್ಯಾಯುಧಗಳನ್ನು, ಅಮ್ ಕೈಯುಳ್ = ಸೊಬಗಿನ ಕೈಯಲ್ಲಿ, ಅಮರ್ ನ್ದನೈ = ಹಿಡಿದಿರುವವನನ್ನು, ಶುನ್ದರ = ದಿವ್ಯಸುಂದರನೂ, ನಾಟ್ರೋಳ್ \(ನಾಲ್ ತೋಳ್\) = ನಾಲ್ಕು ತೋಳುಗಳುಳ್ಳವನೂ, ಮುನ್ನೀರ್ ವಣ್ಣ = ಮೂರುಬಗೆಯ ನೀರಿನ \(ಕಡಲಿನ\), ವಣ್ಣ = ಬಣ್ಣದವನೇ, ನಿನ್ =ನಿನ್ನ, ಈರಡಿ = ಎರಡು ಪಾದಗಳನ್ನು, ಒನ್ ಱಿಯ = ಆಶ್ರಯಿಸುವ, ಮನತ್ತಾಲ್ = ಮನಸ್ಸಿನಿಂದ, ಒರು = ಅಪೂರ್ವವಾದ \(ಸಾಟಿಯಿಲ್ಲದ\) ಮದಿ = ಚಂದ್ರನಹಾಗೆ, ಮುಹತ್ತು = ಮುಖದವರಾದ ಮಙ್ಗೈಯರ್ = ದೇವಿಯರು, ಇರುವರುಮ್ = ಇಬ್ಬರನ್ನೂ, ಮಲರನ = ಹೂವಿನಂಥ, ಅಮ್ ಕೈಯಿನ್ = ಸುಂದರವಾದ ಕೈಗಳಿಂದ, ಮುಪ್ಪೊೞುದುಮ್ = ಮೂರುಹೊತ್ತೂ, ವರುದು = ಹಿಡಿದು, ಅಱಿತುಯಿಲ್ = ಜ್ಞಾನನಿದ್ದೆಯಲ್ಲಿ, ಅಮರ್ ನ್ದನೈ = ಕೂಡಿರುವವನನ್ನು.



ಏಳುಲೋಕಗಳನ್ನೂ ಕೋರೆಹಲ್ಲಿನಿಂದ ಉದ್ಧರಿಸಿದವನನ್ನು, ಹೇಳಲ್ಪಡುವ ಆರು ರಸಗಳೂ ಅವುಗಳ ಫಲವೂ ಆಗಿರುವವನನ್ನು, ತೇಜಸ್ಸನ್ನು ಹರಿಸುವ ಐದು ದಿವ್ಯಾಯುಧಗಳನ್ನು ಸೊಬಗಿನ ಕೈಗಳಲ್ಲಿ ಹಿಡಿದವನನ್ನು, ದಿವ್ಯಸುಂದರವಾದ ನಾಲ್ಕುತೋಳುಗಳುಳ್ಳವನನ್ನು, ಮೂರುಬಗೆಯ ನೀರಿನ \(ಕಡಲಿನ\) ಬಣ್ಣದವನೇ, ನಿನ್ನ ಎರಡು ಪಾದಗಳನ್ನು ಆಶ್ರಯಿಸುವ ಮನಸ್ಸಿನಿಂದ, ಅಪೂರ್ವವಾದ ಚಂದ್ರನಂತಿರುವ ಮುಖದವರಾದ ಇಬ್ಬರು ದೇವಿಯರನ್ನು ಹೂವಿನಂಥ ಸೊಬಗಿನ ಕೈಗಳಲ್ಲಿ ಮೂರುಹೊತ್ತೂ ಹಿಡಿದು, ಜ್ಞಾನನಿದ್ದೆಯಲ್ಲಿ ಕೂಡಿರುವವನನ್ನು \(ಪವಡಿಸಿರುವವನನ್ನು\).



“ಏಳುಲೋಕಗಳು......................” – ಎಂಬಲ್ಲಿ ’ಏಳು’ ಎಂಬುದಕ್ಕೆ ’ಸಮಸ್ತವಾದ’ ಭೂಲೋಕ ಎಂದು ಅರ್ಥವನ್ನು ನೀಡಬೇಕಾಗುತ್ತದೆ. ಆಗ, ಭಗವಂತನ ಮಹಾವರಾಹಾವತಾರದ ವೈಭವವನ್ನು ಹೇಳಲುಸಾಧ್ಯ. ಹಿರಣ್ಯಕಶಿಪುವಿನ ಸೋದರನಾದ ಹಿರಣ್ಯಾಕ್ಷನು ತನ್ನ ಶಕ್ತಿಯಿಂದ ಭೂಮಂಡಲವನ್ನು ಕದ್ದು ನೀರಿನಲ್ಲಿ ಎಲ್ಲಿಯೋ ಕೊಂಡಿಯ್ದು ತಾನೂ ಅಡಗಿಕೊಂಡಾಗ, ಭಗವಂತನು ಭೂದೇವಿಯನ್ನು ಉದ್ಧರಿಸುವ ಸಲುವಾಗಿ, ಮಹಾವರಾಹನಾಗಿ ಅವತರಿಸಿ, ಕಡಲಲ್ಲಿ ಮುಳುಗಿ ಘುಡಿಘುಡಿಸುತ್ತಾ, ಹಿರಣ್ಯಾಕ್ಷನಿರುವ ಸ್ಥಳವನ್ನು ಕಂಡುಕೊಂಡು ಅವನನ್ನು ತನ್ನ ಕೋರೆಹಲ್ಲಿನಿಂದ ಸಂಹರಿಸಿ, ಭೂಮಿಯನ್ನು ತನ್ನ ಒಂದು ಕೋರೆಹಲ್ಲಿನಿಂದ ಹಿಡಿದು ಮೇಲಕ್ಕೆತ್ತಿ, ಅದರ ಸ್ಥಾನದಲ್ಲಿರಿಸಿದನು.



“ಆರು ರಸಗಳೂಇತ್ಯಾದಿ” – ಉಪ್ಪು, ಹುಳಿ, ಖಾರ, ಸಿಹಿ, ಕಹಿ, ಒಗರು ಇವು ಆರು ರಸಗಳು. ತಿನ್ನುವ ಯಾವ ವಸ್ತುವಾದರೂ, ಸೃಷ್ಟಿಯ ಯಾವ ವಸ್ತುವಾದರೂ, ಈ ಆರು ರಸಗಳಲ್ಲಿ ಒಂದನ್ನಾದರೂ ಪಡೆದೇ ಇರುತ್ತದೆ. ’ರಸವೇ’ ಇಲ್ಲದ ಎಂದರೆ ರುಚಿಯೇ ಇಲ್ಲದ ವಸ್ತುವನ್ನು ’ನೀರಸ’ ವಸ್ತುವೆನ್ನುತ್ತಾರೆ. ರುಚಿಯಿಲ್ಲದ್ದನ್ನು ತಿನ್ನುವುದಾದರೂ ಹೇಗೆ? ಭಗವಂತನು ’ರಸವೇ ಆಗಿರುವವನು’ ಎಂದು ವಿವರಿಸಲಾಗುತ್ತದೆ.



ಭಗವಂತನ ಐದು ದಿವ್ಯಾಯುಧಗಳು – ಚಕ್ರ\(ಸುದರ್ಶನ\), ಶಂಖ\(ಪಾಂಚಜನ್ಯ\), ಗದೆ \(ಕೌಮೋದಕೀ\) ಖಡ್ಗ\(ನಂದಕ\), ಬಿಲ್ಲು\(ಶಾರ್ಙ್ಗ\) ಎಂಬವು.



’ಮುನೀರ್’ – ಎಂದರೆ, ಮೂರು ಬಗೆಯ ನೀರನ್ನು – ನದಿಯ ನೀರು, ಊರಿ ಬರುವ ನೀರು’ ಮಳೆಯ ನೀರು – ಕೂಡಿರುವ ಕಡಲು.



ಇಬ್ಬರು ದೇವಿಯರು – ಶ್ರೀದೇವಿ, ಭೂದೇವಿ – ಭಗವಂತನ ಉಭಯಪಾರ್ಶ್ವಗಳಲ್ಲಿ ಎಡೆಬಿಡದಂತೆ ಇರುವವರು.



ಈ ಪಾಶುರವಾಕ್ಯದಲ್ಲಿ ಭಗವಂತನ ಸ್ವರೂಪ ಸ್ವಭಾವಗಳನ್ನೂ, ಅವನ ಸೇವೆಗಾಗಿ ಸಿದ್ಧವಾಗಿರುವ ಪಂಚಾಯುಧಗಳನ್ನೂ, ದೇವಿಯರನ್ನೂ ಸ್ವಾರಸ್ಯಪೂರ್ಣವಾಗಿ ವಿವರಿಸಿ ಹೇಳಲಾಗುತ್ತದೆ.



೯. ನೆಱಿ ಮುಱೈ ನಾನ್ ವಹೈ ವರುಣಮು ಮಾಯಿನೈ

ಮೇದಹು ಮೈಪ್ಪೆರುಮ್ ಪೂದಮುಮ್ ನೀಯೇ

ಅಱುಪದ ಮುರಲುಮ್ ಕೂನ್ದಲ್ ಕಾರಣಮ್

ಏೞ್ ವಿಡೈ ಯಡಾಙ್ಗ ಶೆಟ್ರನೈ ಅಱುವಹೈ

ಚ್ಚಮಯಮು ಮಱಿವರು ನಿಲೈಯಿನೈ ಐಮ್ ಬಾಲ್

ಒದಿಯೈ ಆಹತ್ತಿರುತ್ತಿನೈ ಅಱಮುದಲ್

ನಾನ್ ಹ ವೈಯಾಯ್ ಮೂರ್ ತ್ತಿಮೂನ್ ಱಾಯ್

ಇರುವಹೈ ಪ್ಪಯನಾ ಯೊನ್ ಱಾಯ್ ವಿರಿನ್ದು

ನಿನ್ ಱನೈ ................................



ನೆಱೆಮುಱೈ = ಶಾಸ್ತ್ರಗಳ ರೀತಿಯಲ್ಲಿ, ನಾಲ್ ವಹೈ = ನಾಲ್ಕುಬಗೆಯ, ವರುಣಮುಮ್ = ವರ್ಣಗಳೂ, ಆಯಿನೈ = ಆಗಿರುವವನನ್ನು, ಮೇ = ಶ್ರೇಷ್ಠವಾಗಿ, ತಹುಮ್ = ಹೊಂದಿಕೊಂಡಿರುವ, ಐ = ಐದು, ಪೆರು = ದೊಡ್ಡ, ಪೂದಮುಮ್ = ಭೂತಗಳೂ, ನೀಯೇ = ನೀನೇ, ಅಱುಪದಮ್ = ಆರು ಕಾಲುಗಳ ದುಂಬಿಗಳು, ಮುರಲುಮ್ = ಝೇಂಕರಿಸುವ, ಕೂನ್ದಲ್ = ಕೂದಲಿನವಳ, ಕಾರಣಮ್ = ಕಾರಣವಾಗಿ, ಏೞ್ = ಏಳು ಗೂಳಿಗಳನ್ನು, ಅಡಙ್ಗ = ಅಡಗಿಸಿ, ಶೆಟ್ರನೈ = ಕೊಂದವನನ್ನು \(ಕಟ್ಟಿದವನನ್ನು\) ಅಱುವಹೈ = ಆರು ಬಗೆಯ, ಶಮಯಮುಮ್ = ಮತಗಳೂ ಸಹ, ಅಱಿವು = ಅರು = ಅರಿತುಕೊಳ್ಳಲಾರದಂಥ, ನಿಲೈಯಿನೈ = ಸ್ಥಿತಿಯಲ್ಲಿರುವವನನ್ನು, ಐಮ್ ಬಾಲ್ = ಐದು ಬಗೆಯ, ಒದಿಯೈ = ಶ್ರೇಷ್ಠತೆಯನ್ನು, ಆಹತ್ತು = ಎದೆಯಲ್ಲಿ \(ವಕ್ಷದಲ್ಲಿ\), ಇರುತ್ತಿನೈ = ಇರಿಸಿಕೊಂಡವನನ್ನು, ಅಱಮ್ = ಧರ್ಮದ, ಮುದಲ್ = ಮೊದಲಿನ, ನಾನ್ ಹು ಅವೈ = ನಾಲ್ಕು ಅವು \(ಪುರುಷಾರ್ಥಗಳು\), ಆಯ್ = ಆಗಿ, ಮೂರ್ ತ್ತಿ = ಮೂರ್ತಿಗಳು, ಮೂನ್ ಱು ಆಯ್ = ಮೂರು ಆಗಿ, ಇರುವಹೈ = ಎರಡು ಬಗೆಯ, ಪಯನ್ ಆಯ್ = ಫಲವೂಆಗಿ, ಒನ್ ಱಾಯ್ = ಒಬ್ಬನೇ ಆಗಿ, ವಿರಿನ್ದು = ವ್ಯಾಪಿಸಿ, ನಿನ್ ಱಾನೈ = ಇರುವವನನ್ನು.



ಶಾಸ್ತ್ರಗಳ ರೀತಿಯಲ್ಲಿ ನಾಲ್ಕು ಬಗೆಯ ವರ್ಣಗಳಾಗಿ, ಶ್ರೇಷ್ಠವಾಗಿ ಹೊಂದಿಕೊಂಡಿರುವ ಐದು ಮಹಾಭೂತಗಳಾಗಿ, ನೀನೇ, ಆರುಕಾಲುಗಳ ದುಂಬಿಗಳು ಮೊಳಗುವ ಕೂದಲಿನವಳ ಕಾರ್‍ಅಣದಿಂದ ಏಳುಕೂಳಿಗಳ ಕೊಬ್ಬನ್ನಡಗಿಸಿದವನಾಗಿ, ಆರುಬಗೆಯ ಮತಗಳನ್ನೂ\(ಅವು\) ಅರಿತುಕೊಳ್ಳಲಾರದ ಸ್ಥಿತಿಯಲ್ಲಿರುವವನಾಗಿ ಐದು ಬಗೆಯ ಶ್ರೇಷ್ಠತೆಯನ್ನು ವಕ್ಷದಲ್ಲಿ ಇರಿಸಿಕೊಂಡವನಾಗಿ, ಧರ್ಮದ ಮೊದಲಿನ ನಾಲ್ಕು ಪುರುಷಾರ್ಥಗಳಾಗಿ, ಮೂರ್ತಿಗಳು ಮೂರಾಗಿ, ಎರಡು ಬಗೆಯ ಫಲಗಳು ಆಗಿ, ಒಬ್ಬನೇ ಆಗಿ, ವ್ಯಾಪಿಸಿ ಇರುವವನನ್ನು.



ಈ ಪಾಶುರ ವಾಕ್ಯದಲ್ಲಿ, ಒಬ್ಬನೇ ಆದ ಭಗವಂತನು, ವಿವಿಧರೀತಿಯಲ್ಲಿ ವ್ಯಾಪಿಸಿಹೇಗೆ ತನ್ನ ಕಾರ್ಯವನ್ನು ನಿರ್ವಹಿಸುತ್ತಾನೆ ಎಂಬುದನ್ನೂ ಜೊತೆಯಲ್ಲೇ ಅವನ ವಿಶಿಷ್ಟವಾದ ಹಿರಿಮೆಯನ್ನೂ ಹೇಳಲಾಗಿದೆ.



ನಾಲ್ಕು ವರ್ಣಗಳು – ವೇದಶಾಸ್ತ್ರಗಳಲ್ಲಿ ಹೇಳಿರುವ ಬ್ರಹ್ಮ, ಕ್ಷತ್ರಿಯ, ವೈಶ್ಯ, ಶೂದ್ರ ಎಂಬ ನಾಲ್ಕು ವರ್ಣಗಳೂ ಭಗಾಂತನ ಸ್ವರೂಪವೇ ಎಂದಿದೆ.



ಪಂಚಮಹಾಭೂತಗಳು – ನೆಲ, ನೀರು, ಬೆಂಕಿ, ಗಾಳಿ, ಬಾನು – ಈ ಐದೂ ಅಪರೂಪವಾದ ರೀತಿಯಲ್ಲಿ ಪರಸ್ಪರ ಹೊಂದಿಕೊಂಡು ಇಡಿಯ ಸೃಷ್ಟಿಯೇ ಆಗಿದೆ ಎಂದೂ, ಅವು ಭಗವತ್ಸ್ವರೂಪಗಳಾಗಿ, ಅವನ ಸರ್ವವ್ಯಾಪಿತ್ವವನ್ನು ಸಾರುತ್ತವೆ ಎಂದೂ ಹೇಳಲಾಗಿದೆ.



’ದುಂಬಿಗಳು ಮೊಳಗುವ ಕೂದಲಿನವಳು ಇತ್ಯಾದಿ’ – ಇದುಭಗವಂತನ ಶ್ರೀಕೃಷ್ಣಾವತಾರದ ವಿಷಯ. ಕುಂಭನೆಂಬ ಯಾದವ ರಾಜನು ಏಳು ಗೂಳಿಗಳನ್ನು ಕೊಬ್ಬಿಸಿ ಬೆಳೆಸಿ, ಅವುಗಳನ್ನೆಲ್ಲಾ ಯಾರು ಏಕಾಂಗಿಯಾಗಿಯೇ ಎದುರಿಸಿ, ಅಡಗಿಸಿ ಕಟ್ಟಿ ಹಾಕುವನೋ ಅವನಿಗೆ ತನ್ನ ಮಗಳಾದ ಸತ್ಯೆ \(ನಪ್ಪಿನ್ನೈದೇವಿ\) ಎಂಬವಳನ್ನು ಕೊಟ್ಟು ಮದುವೆ ಮಾಡಿಕೊಡುವುದಾಗಿ ಫಣತೊಟ್ಟಿದ್ದನು. ಶ್ರೀಕೃಷ್ಣನು ಒಬ್ಬನೇ ಅಲ್ಲಿಗೆ ಹೋಗಿ, ಅವುಗಳನ್ನು ಅಡಗಿಸಿ, ಸತ್ಯೆಯನ್ನು ಮದುವೆಯಾದನು. ಸತ್ಯೆಪರಮಸುಂದರಿ ಎಂಬುದನ್ನು ’ದುಂಬಿ’ಗಳು ಮೊಳಗುವ ಕೂದಲಿನವಳು’ ಎನ್ನಲಾಗಿದೆ. ಕೂದಲಿಗೆ ನುಣುಪು\(ಮೃದು\), ಕೆಂಪು, ಕಪ್ಪು, ತಂಪು \(ಇಂಪು\), ಬೆಳವು \(ಉದ್ದನಾಗಿ ಬೆಳೆದಿರುವಿಕೆ\) – ಇವು ಐದು ಶ್ರೇಷ್ಠಗುಣಗಳೆನ್ನಲಾಗಿದೆ.



ಆರು ಮತಗಳು – ಶಾಕ್ಯ, ಉಲೂಕ್ಯ, ಬೌದ್ಧ, ಚಾರ್ವಾಕ, ಪಾಶುಪತ್ಯ, ಕಾಣಾದ – ಈ ಆರು ಮತಗಳು ವೈದಿಕ ಮತಗಳಿಗೆ ಭಿನ್ನವಾದವು. ಇವು ವೇದ ಶಾಸ್ತ್ರಗಳನ್ನು ಒಪ್ಪುವುದಿಲ್ಲ. ಆದ್ದರಿಂದ ಇವನ್ನು ವೇದಬಾಹಿರ ಮತಗಳು ಎನ್ನಲಾಗಿದೆ. ಇವು ಯಾವುದರಿಂದಲೂ ಭಗವಂತನ ಹಿರಿಮೆ ತಿಳಿಯಲು ಸಾಧ್ಯವಿಲ್ಲ.



ಐದು ಶ್ರೇಷ್ಠತೆ – ಸೌಂದರ್ಯ, ಐಶ್ವರ್ಯ, ಪಾರಿಶುದ್ಧ್ಯ \(ಅಯೋನಿಜತ್ವ\), ಕಾರುಣ್ಯ, ಪುರುಷಾಕಾರ – ಇವೆಲ್ಲವೂ ಪಾಲ್ಗಡಲಲ್ಲಿ ಕಮಲದ ಹೂವಿನಲ್ಲಿ ಜನಿಸಿದ ಶ್ರೀದೇವಿಗೆ ಸಲ್ಲತಕ್ಕ ಶ್ರೇಷ್ಠತೆ. ಆದ್ದರಿಂದಲೇ ಭಗವಂತನ ವಕ್ಷಸ್ಥಲಕ್ಕೆ ಆಕೆ ತಕ್ಕವಳು.



ನಾಲ್ಕು ಪುರುಷಾರ್ಥಗಳು – ಧರ್ಮ, ಅರ್ಥ, ಕಾಮ, ಮೋಕ್ಷ. ಮೊದಲ ಮೂರು ಇಹಜೀವನವನ್ನು ಸುಗಮವಾಗಿ ನಡೆಸುವುದಕ್ಕೂ ಕಡೆಯದು ಜೀವನದ ಅಂತಿಮ ಗುರಿಯನ್ನು ಸಾಧಿಸುವುದಕ್ಕೂ ಕಾರಣವಾದವು.



ಮೂರು ಮೂರ್ತಿಗಳು – ಬ್ರಹ್ಮ, ವಿಷ್ಣು, ರುದ್ರ.



ಎರಡು ಫಲಗಳು – ಜೀವನದ ಎರಡು ಫಲಗಳೆಂದರೆ ಪಾಪ ಪುಣ್ಯ,



೧೦. .........................................ಕುನ್ ಱಾಮದುಮಲರ್ ಚ್ಚೋಲೈ

ವಣ್ ಕೊಡಿಪ್ಪಡಪ್ಪೈ ವರುಪುನಲ್ ಪೊನ್ನಿ

ಮಾಮಣಿ ಯಲೈಕ್ಕೂಂ ಜೆನ್ನೆಲೊಣ್ ಕೞನಿ

ತಿಹ ೞ್ ವನ ಮುಡುತ್ತ ಕಱ್ ಪೋರ್ ಪುರಿಶೆಯ್

ಕನಕ ಮಾಳಿಹೈ ನಿಮಿರ್ ಕೊಡಿ ವಿಶುಮ್ಬಿಲ್

ಇಳಮ್ ಪಿಱೈ ತುವಕ್ಕೂಮ್ ಶೆಲ್ ವಮ್ ಮಲ್ಹು ತೆನ್

ತಿರುಕ್ಕೂಡನ್ದೈಯನ್ದಣರ್ ಮನ್ದಿರ ಮೊೞಿಯುಡನ್

ವಣಙ್ಗ ವಾಡರ ವಮಳಿಯಿ ಲಱಿ ತುಯಿಲ್

ಅಮರ್ ನ್ದ ಪರಮನಿನ್ ನಡಿಯಿಣೈ ಪಣಿವನ್

ವರುಮಿಡರಹಲ ಮಾಟ್ರೋ ವಿನೈಯೇ.



ಕುನ್ ಱಾ = ಕಡಿಮೆಯಾಗದ, ಮದು = ಜೇನನ್ನುಳ್ಳ, ಮಲರ್ ಶೋಲೈ = ಹೂವಿನ ಉಪವನಗಳುಳ್ಳದ್ದೂ, ವಣ್ ಕೊಡಿ ಪಡಪ್ಪೈ = ವೀಳೆಯದೆಲೆಯ ಬಳ್ಳಿಯ ತೋಟಗಳುಳ್ಳದ್ದೂ, ವರು = ಹರಿಯುವ, ಪುನಲ್ = ಪ್ರವಾಹದ, ಪೊನ್ನಿ = ಕಾವೇರಿಯು, ಮಾಮಣಿ = ಮಹಾರತ್ನಗಳನ್ನು, ಅಲೈಕ್ಕುಮ್ = ಅಲೆಗಳಿಂದ ಚಿಮ್ಮುವುದೂ, ಶೆನ್ನೆಲ್ = ಕೆಂಬತ್ತದ, ಒಣ್ = ಸುಂದರವಾದ, ಕೞಿನಿ = ಗದ್ದೆಗಳನ್ನುಳ್ಳದ್ದೂ, ತಿಹೞ್ = ಬೆಳಗುವ, ವನಮ್ = ವನಗಳಿಂದ, ಉಡುತ್ತ = ಸುತ್ತಿಕೊಂಡಿರುವುದೂ, ಕಱ್ ಪೋರ್ = ಪಂಡಿತರು, ಪುರಿಶೆಯ್ = ನಗರವನ್ನು ಮಾಡಿರುವ, ಕನಕಮ್ = ಚಿನ್ನದ, ಮಾಳಿಹೈ = ಮಹಡಿಗಳಿಂದ, ನಿಮಿರ್ = \(ಎತ್ತರಕ್ಕೆ\) ಎದ್ದು ಕಾಣುವ, ಕೊಡಿ = ಧ್ವಜಗಳು, ವಿಶುಮ್ಬಿಲ್ = ಗಗನದಲ್ಲಿ, ಇಳಮ್ ಪಿಱೈ = ಬಾಲಚಂದ್ರನನ್ನು, ತುವಕ್ಕೂಮ್ = ಸ್ಪರ್ಶಿಸುವುದೂ, ಶೆಲ್ ವಮ್ = ಐಶ್ವರ್ಯವು, ಮಲ್ ಹು = ತುಂಬಿರುವುದೂ \(ತುಂಬಿತುಳುಕುತ್ತಿರುವುದೂ\) \(ಆದ\), ತೆನ್ ತಿರುಕ್ಕುಡನ್ದೈ = ಸೊಬಗಿನ ಪವಿತ್ರವಾದ ಕುಂಭಕೋಣದಲ್ಲಿ, ಅನ್ದಣರ್ = ಬ್ರಾಹ್ಮಣರು, ಮನ್ದಿರಮ್ = ಮಂತ್ರದ, ಮೊಱಿಯುಡನ್ = ಭಾಷೆಯೊಡನೆ, ವಣಙ್ಗ = ನಮಸ್ಕರಿಸುವಂತೆ \(ಪೂಜಿಸುವಂತೆ\), ಆಡು ಅರವು= ಹೆಡೆಯಾಡಿಸುವ ಸರ್ಪದ, ಅಮಳಿಯಿಲ್ = ಹಾಸುಗೆಯಲ್ಲಿ, ಅಱಿತುಯಿಲ್ = ಜ್ಞಾನನಿದ್ದೆಯಲ್ಲಿ, ಅಮರ್ ನ್ದ = ಕೂಡಿರುವ, ಪರಮ = ಸರ್ವೇಶ್ವರನೇ, ನಿನ್ = ನಿನ್ನ, ಅಡಿ ಇಣೈ= ಎರಡುಪಾದಗಳನ್ನು, ಪಣಿವನ್ = ಆಶ್ರಯಿಸುತ್ತೇನೆ, ವರುಮ್ = ಬರುವ, ಇಡರ್ = ಸಂಕಟಗಳ, ಅಹಲ = ನೀಗುವಂತೆ, ವಿನೈಯೇ = \(ಸಂಸಾರದ\) ಕರ್ಮಗಳನ್ನೆಲ್ಲಾ \(ಜನ್ಮಜನ್ಮಾಂತರಗಳ ಪಾಪಗಳನ್ನೆಲ್ಲಾ\), ಮಾಟ್ರೊ = ಇಲ್ಲದಂತೆ ಮಾಡಬೇಕೆಂದು ಬೇಡುತ್ತೇನೆ.



ಜೇನು ತುಂಬಿರುವ ಹೂವಿನ ವನಗಳಿಂದಲೂ, ವೀಳೆಯದೆಲೆಯ ಬಳ್ಳಿಯ ತೋಟಗಳಿಂದಲೂ, ಎಡೆಬಿಡದಂತೆ ಹರಿಯುವ ಕಾವೇರಿಯ ಪ್ರವಾಹವು ಅನರ್ಘರತ್ನಗಳನ್ನು ರತ್ನಗಳನ್ನು ದಡಕ್ಕೆ ಚಿಮ್ಮುವುದರಿಂದಲೂ, ಕೆಂಬತ್ತದ ಸುಂದರವಾದ ಗದ್ದೆಗಳಿಂದಲೂ, ಬೆಳಗುವ ಕಾಡುಗಳಿಂದಲೂ ಸುತ್ತುವರಿದಿರುವ, ಪಂಡಿತರಿಂದ ಕಟ್ಟಲ್ಪಟ್ಟ ನಗರದ ಚಿನ್ನದ ಮಹಡಿಗಳಿಂದ ಎದ್ದು ಮೆರೆಯುವ ಧ್ವಜಗಳು ಗಗನದಲ್ಲಿ ಬೆಳಗುವ ಬಾಲಚಂದ್ರನನ್ನು ಸ್ಪರ್ಶಿಸುವ, ಸಂಪತ್ತು ತುಂಬಿತುಳುಕುತ್ತಿರುವ ಸೊಬಗಿನ ಪವಿತ್ರವಾದ ಕುಂಭಕೋಣದಲ್ಲಿ, ಬ್ರಾಹ್ಮಣರು ಮಂತ್ರದ ಭಾಷೆಯೊಡನೆ ಪೂಜಿಸಿ ನಮಸ್ಕರಿಸುವಂತೆ ಹೆಡೆಯಾಡಿಸುವ ಸರ್ಪದ ಹಾಸುಗೆಯಲ್ಲಿ ಜ್ಞಾನ ನಿದ್ದೆಯಲ್ಲಿ ಪವಡಿಸಿರುವ ಸರ್ವೇಶ್ವರನೇ, ನಿನ್ನ ತಿರುವಡಿಗಳನ್ನು ಆಶ್ರಯಿಸುತ್ತೇನೆ. ಬರುವ ಸಂಕಟಗಳು ನೀಗುವಂತೆಯೂ, ಜನ್ಮಜನ್ಮಾಂತರಗಳ ಪಾಪಗಳೆಲ್ಲವೂ ನಾಶವಾಗುವಂತೆ ಮಾಡೆಂದು ಬೇಡುತ್ತೇನೆ.



“ತಿರುವೆಱುಕ್ಕೂಟ್ರಿರುಕ್ಕೈ” ಪ್ರಬಂಧದ ಕಡೆಯ ಪಾಶುರ ವಾಕ್ಯವಿದು. ಇದರ ಮೂಲಕ ಜೀವನದ ಆಕಾಂಕ್ಷೆಯೇನೆಂಬುದನ್ನು ಎಲ್ಲರಿಗೂ ಉಪದೇಶ ಮಾಡಬೇಕೆಂಬುದು ಸ್ಪಷ್ಟಗೊಳ್ಳುತ್ತದೆ.



ಜೀವನದ ಗುರಿಯೇ ಸಾಂಸಾರಿಕ ತಾಪತ್ರಯಗಳಿಂದ, ಎಂದರೆ, ಸುಲಭವಾಗಿ ಬಿಡಿಸಿಕೊಳ್ಳಲಾರದ ’ಹುಟ್ಟು-ಸಾವು’ಗಳ ಸಂಕೋಲೆಯಿಂದ ಬಿಡುಗಡೆ. ಅದನ್ನು ಸಾಧಿಸಿಕೊಳ್ಳುವುದಕ್ಕೆ, ಹಿಂದಿನಿಂದಲೂ ನಾನಾಪ್ರಯತ್ನಗಳು ನಡೆದುಬಂದಿವೆ. ಒಂದೊಂದೂ ಎಲ್ಲರಿಗೂ ಅಬ್ಬತಕ್ಕದಲ್ಲ. ಇದನ್ನೆಲ್ಲಾ ಕಂಡುಕೊಂಡ ಆಳ್ವಾರರು ಒಂದು ಸುಲಭೋಪಾಯವನ್ನುಜನರ ಮುಂದಿಟ್ಟಿದ್ದಾರೆ. ಭಗವಂತನ ತಿರುವಡಿಗಳನ್ನು ಪಟ್ಟಾಗಿ ಹಿಡಿದು, ಉದ್ಧರಿಸೆಂದು ಅವನನ್ನು ಬೇಡುತ್ತಾ ಸರಳವಾದ ಜೀವನವನ್ನು ನಡೆಸುವುದೇ ಆ ಸುಲಭೋಪಾಯ ಎಲ್ಲಕ್ಕೂ ಕಾರಣನಾದ ಭಗವಂತನು, ಚೇತನನ ರಕ್ಷಣೆಗೂ ಉದ್ಧಾರಕ್ಕೂ ಕಾರಣನಲ್ಲವೇ\!



ಈ ಪ್ರಬಂಧದಲ್ಲಿ ಜೀವನದ ಗುರಿಯನ್ನೂಅದನ್ನುಸಾಧಿಸುವ ಬಗೆಯನ್ನು ಬಹಳ ಸ್ಪಷ್ಟವಾಗಿ ಹೇಳಲಾಗಿದೆ. ಆಳ್ವಾರರು ಭಗವಂತನಲ್ಲಿ ತಮ್ಮನ್ನು ಉದ್ಧರಿಸೆಂದು ಬೇಡಿಕೊಳ್ಳುವ ರೀತಿಯಲ್ಲಿ. ತಮ್ಮಂತೆ ಎಲ್ಲರನ್ನೂ ಉದ್ಧರಿಸಿ ಕಾಪಾಡಬೇಕೆಂಬುದನ್ನು ತೋರಿಸಿಕೊಟ್ಟಿದ್ದಾರೆ. ಆಳ್ವಾರರು ಸೂಚಿಸಿರುವುದು ’ಸಂಪೂರ್ಣಶರಣಾಗತಿ’ ಎಂಬ ಮಾರ್ಗ. ಸರ್ವೇಶ್ವರನಾದ ಭಗವಂತನ ತಿರುವಡಿಗಳನ್ನು ಆಶ್ರಯಿಸುವುದು, ಅವನ ಕಾರುಣ್ಯದಲ್ಲಿ ಪೂರ್ಣನಂಬಿಕೆ ಇಡುವುದು, ಅವನ ಹೊರತು ತನಗೆ ಬೇರೆಗತಿಯಿಲ್ಲವೆಂದು ಅವನನ್ನು ಪೂರ್ಣವಿಶ್ವಾಸದಿಂದ \(ಭಕ್ತಿಯಿಂದ\) ಭಜಿಸುವುದು – ಇದೇ ಶರಣಾಗತಿ. ಇದಕ್ಕೆ ಜಾತಿ, ಕುಲ, ವಿದ್ಯೆ, ಜ್ಞಾನ ಮುಂತಾದ ಯಾವ ಕಟ್ಟುಪಾಡೂ ಇಲ್ಲ. ಅಗತ್ಯವಾಗಿ ಬೇಕಾದದ್ದು ಎಂದರೆ ಸರ್ವೇಶ್ವರನಲ್ಲಿ ಪೂರ್ಣನಂಬಿಕೆ, ಅವನ ತಿರುವಡಿಗಳ ಆಶ್ರಯದಲ್ಲಿ ಶ್ರದ್ಧೆ ಮತ್ತು ಭಕ್ತಿಗಳು.



ಮನುಷ್ಯನು ಉದ್ದಾರಗೊಳ್ಳುವುದಕ್ಕೂ \(ಎೞು\), ಭಗವಂತನೊಡನೆ ಎಂದೆಂದಿಗೂ ಕಡಿದು ಹಾಕಲಾರದ ಸಂಬಂಧವನ್ನು ಬೆಳೆಸಿಕೊಳ್ಳುವುದಕ್ಕೂ \(ಕೂಟ್ರು\) ಮತ್ತು ’ಹುಟ್ಟಿ’ ನಿಂದ ಬಿಡುಗಡೆ ಹೊಂದಿದ ಬಳಿಕ, ಪರಂಧಾಮದಲ್ಲಿ ಅವನಿಗೆ ನಿತ್ಯಕಿಂಕರನಾಗಿ ಇರುವುದಕ್ಕೂ \(ಇರುಕ್ಕೈ\)- ಪೂರ್ಣಶರಣಾಗತಿಯೇ ಮಾರ್ಗ.



ತಿರುಮಂಗೈ ಆಳ್ವಾರರು ಅದ್ವಿತೀಯ ಕವಿಗಳೆಂದೂ, ಮಹಾಮೇಧಾವಿಗಳೆಂದೂ, ಅದನ್ನು ಭಗವಂತನಿಂದಲೇ ಅವರು ಪಡೆದುಕೊಂಡರೆಂದೂ ಅವರ ಜೀವನ ಸಾರಿ ಹೇಳುತ್ತದೆ. ’ತಿರುವೆೞುಕ್ಕೂಟ್ರಿರುಕ್ಕೈ’ ಪ್ರಬಂಧವನ್ನು ಚಕ್ರಬಂಧದ ರೀತಿಯಲ್ಲಿ ಬರೆಯಲಾಗಿದೆಯೆಂದು ಪ್ರಾರಂಭದಲ್ಲಿ ಹೇಳಲಾಯಿತಷ್ಟೆ\! ಪ್ರಬಂಧವನ್ನು ಪೂರ್ತಿಯಾಗಿ ಓದಿದ ಬಳಿಕ, ಓದುಗರಿಗೆ ಇದರ ರಚನೆಯ ಸ್ವಾರಸ್ಯವೇನೆಂಬುದರ ಅರಿವಾಗಿರಬಹುದು. ಒಂದು, ಎರಡು, ಇತ್ಯಾದಿ ಸಂಖ್ಯಾಪದಗಳನ್ನು ಅವರು ಪ್ರಬಂಧದಲ್ಲಿ ಬಳಸಿರುವ ಕ್ರಮವನ್ನೂ, ಅವಕ್ಕೆಅವರು ಸೂಚಿಸುವ ಅರ್ಥವನ್ನೂ, ಸ್ವಲ್ಪ ಗಮನಿಸಿದರೆ, ಚಕ್ರಬಂಧಕ ವಿಶ್ವದ ದಾಟಿಯೇನೆಂದು ಅರಿವಾಗುತ್ತದೆ.



ಎಷ್ಟೆಷ್ಟು ಬಗೆಯಲ್ಲಿ ವಿವರಿಸಿ ಹೇಳಿದರೂ ಸರ್ವೇಶ್ವರನೊಬ್ಬನೇ? ಅವನು ತ್ರಿಮೂರ್ತಿಗಳಾಗಿ ತೋರಬಹುದು. ನಾನಾ ಅವತಾರಗಳನ್ನೆತ್ತಬಹುದು. ಸೃಷ್ಟಿಯ ಸಮಸ್ತರೂಪಗಳೂ ಆಗಬಹುದು. ನಾನಾಲೀಲೆಗಳನ್ನು ತೋರಿಸಬಹುದು. ಕಾಲಕಾಲಕ್ಕೆ ಒದಗಿ ಬರುವ ಸಂಕಟಕ್ಕೆ ಅನುಗುಣವಾಗಿ ದುಷ್ಟಶಿಕ್ಷಣ, ಶಿಷ್ಟರಕ್ಷಣವನ್ನು ಮಾಡುವುದು, ಅವನನ್ನು ಅನನ್ಯವಾಗಿ ನಂಬಿಯಾರು ಆಶ್ರಯಿಸಿದರೂ ಅವರನ್ನುದ್ಧರಿಸುವುದು, ’ಹುಟ್ಟು’ ಎಂಬ ಸಂಕಟದಿಂದ ಅವರನ್ನು ಬಿಡಿಸಿ ಮುಕ್ತಿಯನ್ನು ನೀಡುವುದು ಭಗವಂತನ ಕೆಲಸ. ಪ್ರಳಯದ ಬಳಿಕ ಕಲ್ಪಗಳ ಕಾಲ ಆಲದೆಲೆಯ ಮೇಲೆ ಪುಟ್ಟಶಿಶುವಾಗಿ ಪವಡಿಸಿ ಯೋಗನಿದ್ದೆಯಲ್ಲಿರಲಿ, ಪಾಲ್ಗಡಲಲ್ಲಿ ಶ್ರೀಭೂದೇವಿಯರೊಡನೆ ವೈಭವದಿಂದ ಕೂಡಿರಲಿ, ಭಗವಂತನಿಗೆ ತನ್ನ ಸೃಷ್ಟಿಯ ಸರ್ವವಸ್ವವನ್ನೂ ರಕ್ಷಿಸುವ ಹೊಣೆಯನ್ನು ತಪ್ಪದೆ ಪಾಲಿಸುವುದರ ಮೇಲೆಯೇಗಮನ. ಇದನ್ನು ಕೆಲವು ಪ್ರಸಿದ್ಧ ನಿದರ್ಶನಗಳ ಮೂಲಕಪ್ರಬಂಧದಲ್ಲಿ ತೋರಿಸಲಾಗಿದೆ. ಆದ್ದರಿಂದಲೇ ಸರ್ವೇಶ್ವರನ ಕೃಪೆಗೆ ಸೃಷ್ಟಿಯ ಸಕಲವಸ್ತುಗಳೂ ಪಾತ್ರರಾಗಲೇಬೇಕು. ಇದೇ ಪ್ರಬಂಧದ ತತ್ತ್ವ\!



## तनियन्



ವಾೞಿ ಪರಕಾಲನ್ ವಾೞಿ ಕಲಿಕನ್ ಱಿ

ವಾೞಿ ಕುಱೈಯಲೂರ್ ವಾೞ್ ವೇನ್ದನ್ – ವಾೞಿಯರೋ

ಮಾಯಾನೈ ವಾಳ್ ವಲಿಯಾಲ್ ಮನ್ದಿರಙ್ಗೊಳ್ ಮಙ್ಗೈಯರ್ ಕೋನ್

ತೂಯೋನ್ ಶುಡರ್ ಮಾನ ವೇಲ್.



ವಾೞಿ = \(ಚಿರಕಾಲ\) ಬದುಕಿರಲಿ \(ಬಾಳಲಿ\), ಪರಕಾಲನ್ = ’ಪರಕಾಲ’ನೆಂಬ ಹೆಸರುಳ್ಳವನು, ವಾೞಿ = ಬದುಕಿರಲಿ \(ಬಾಳಲಿ\), ಕಲಿಕನ್ ಱಿ = ಕಲಿಧ್ವಂಸಿ’ ಎಂಬ ಹೆಸರುಳ್ಳವನು, ವಾೞಿ = ಅಭಿವೃದ್ಧಿಗೊಳ್ಳಲಿ, ಕುೞೈಯಲೂರ್ = ಕುರೈಯ ಊರಲ್ಲಿ, ವಾೞ್ = ಬದುಕಿರುವ, ವೇನ್ದನ್ = ಅರಸನು, ವಾೞಿಯರೋ = ಚಿರಕಾಲ ಬದುಕಿರಲಿ, ಮಾಯೋನೈ = ಮಾಯಕಾರಿಯದವನನ್ನು, ವಾಳ್ ಅವಲಿಯಾಲ್ = \(ತನ್ನ\) ಆಯುಧದ ಬಲದಿಂದ, ಮನ್ದಿರಮ್ ಕೊಳ್ = ತಿರುಮಂತ್ರವನ್ನು ಪಡೆದುಕೊಂಡ, ಮಙ್ಗೈಯರ್ ಕೋನ್ = ತಿರುಮಂಗೈ ನಗರದವರ ಒಡೆಯನೂ, ತೂಯೋನ್ = ಪರಿಶುದ್ಧನಾದವನೂ, ಮತ್ತು ಶುಡರ್ = ಪ್ರಕಾಶವನ್ನೂ, ಮಾನಮ್ = ಕೀರ್ತಿಯನ್ನೂ ಉಳ್ಳ, ವೇಲ್ = \(ಆತನ\) ವೇಲಾಯುಧವೂ \(ಬಾಳಲಿ\).



ಪರಕಾಲನೆಂದೂ, ಕಲಿಧ್ವಂಸಿಯೆಂದೂ, ಕುರೈಯ ಊರಲ್ಲಿ ಬಾಳಿದ ಅರಸನೆಂದೂ, ಮಾಯಕಾರಿಯಾದವನಿಂದ ತನ್ನ ಆಯುಧದ ಬಲದಿಂದ ತಿರುಮಂತ್ರವನ್ನು ಪಡೆದುಕೊಂಡವನನ್ನೂ, ತಿರುಮಂಗೈ ಜನರ ಒಡೆಯನನ್ನೂ ಪರಿಶುದ್ಧನಾದವನ್ನೂ ಮತ್ತು ಅವನ ತೇಜಸ್ಸಿನಿಂದಲೂ ಕೀರ್ತಿಯಿಂದಲೂ ಕೂಡಿದ ವೇಲಾಯುಧವನ್ನೂ ಚಿರಕಾಲ ಬಾಳಲಿ ಎಂದು ಹರಸೋಣ.



ತಿರುಮಂಗೈ ಆಳ್ವಾರ್ ಎಂದು ಸುಪ್ರಸಿದ್ಧರಾದವರ ಚರಿತ್ರೆಯೆಲ್ಲವನ್ನೂ ಈ ತನಿ ಸಂಗ್ರಹವಾಗಿ ತಿಳಿಸುತ್ತದೆ. ಭೂತ, ಭಾವಿಷ್ಯದ್ವರ್ತಮಾನಗಳನ್ನು ಬಲ್ಲ ಮಹನೀಯರಾದ್ದರಿಂದ ಇವರಿಗೆ ’ಪರಕಾಲ’ ಎಂದು ಹೆಸರು ಬಂತು. ಕಾಲವನ್ನು ಜಯಿಸಿದವರು ಎಂದು ಇದರ ಅರ್ಥ. ಕಲಿಯುಗದ ಪಾಪಗಳನ್ನು ನೀಗಿಸತಕ್ಕ ತಿರುಮಂತ್ರವನ್ನು ಎಲ್ಲಜನತೆಗೂ ತಮ್ಮ ಕವಿತೆಯಿಂದ \(ತಮಿಳಿನ ಪಾಶುರಗಳಿಂದ\) ತಿಳಿಸಿ, ಅವರನ್ನು ಉಜ್ಜೀವನಗೊಳಿಸಲು ಯತ್ನಿಸಿದ್ದರಿಂದ ಇವರನ್ನು ’ಕಲಿಕನ್ ಱಿ’ \(ಕಲಿಧ್ವಂಸಿ\) ಎಂದು ಜನ ಆದರಿಂದ ಕರೆದರು. ಕುರೈಯಲೂರು. ಮಂಗೈನಗರಗಳಿಗೆ ಅರಸಾದ್ದರಿಂದ ಇವರನ್ನು ’ಕುರೈಯಲೂರಿಲ್ ವಾೞ್ ವೇನ್ದನ್’ ಎಂದೂ ’ಮಙ್ಗೈಯರ್ ಕೋನ್’ ಎಂದೂ ಕರೆದರು. ಇವರ ಜೀವನದಲ್ಲಿ, ಇವರ ಪತ್ನಿಯೊಡನೆ ತಾವು ನಡೆಸಿಕೊಂಡ ಒಡಂಬಡಿಕೆಯಂತೆ, ಪ್ರತಿದಿನವೂ ಸಾವಿರಭಾಗವತರಿಗೆ ಅನ್ನಸಂತರ್ಪಣೆ ಮಾಡಬೇಕಾಗಿ ಬಂದದ್ದರಿಂದ, ಇವರ ರಾಜ್ಯದ ಬೊಕ್ಕಸವೆಲ್ಲ ಬರಿದಾದ್ದರಿಂದ, ಕಡೆಗೆ ಇವರು ದಾರಿಕಾಯ್ದು, ಜನರಿಂದ ಹಣವನ್ನು ಕೊಳ್ಳೆಹೊಡೆದು, ತಮ್ಮ ಆ ಪವಿತ್ರ ಕಾರ್ಯವನ್ನು ಮುಂದುವರಿಸಬೇಕಾಯಿತು. ಇವರ ಪವಿತ್ರ ಭಾವನೆಯನ್ನೂ ಕಾರ್ಯವನ್ನೂ ಮೆಚ್ಚಿ, ಇವರಿಗೆ ಸನ್ಮಾರ್ಗವನ್ನು ನೀಡುವುದಕ್ಕಾಗಿಯೇ ಭಗವಂತನು ಬ್ರಾಹ್ಮಣದಂಪತಿಗಳ ರೂಪದಲ್ಲಿ ಅವನು ಕೊಳ್ಳೆ ಹೊಡೆಯುವ ದಾರಿಯಲ್ಲಿ ಬಂದ್ನು. ಅವರು ಕೊಟ್ಟಿದ್ದ ಆಭರಣಗಳೆಲ್ಲವನ್ನೂಸುಲಿಗೆ ಮಾಡಿಕೊಂಡು, ಅದನ್ನು ಒಂದು ಗಂಟಾಗಿ ಕಟ್ಟಿಟ್ಟು ಅವರನ್ನು ಹೋಗಗೊಟ್ಟನು. ಆದರೆ, ಕಟ್ಟಟ್ಟಿ ಗಂಟನ್ನು ಎತ್ತಲು ಸಾಧ್ಯವೇ ಇಲ್ಲವಾಯಿತಾದ್ದರಿಂದ, ಮತ್ತೆ ಆ ದಂಪತಿಗಳನ್ನು ತಡೆದು, ಯಾವ ಮಂತ್ರಮಾಡಿ ನಾನು ಗಂಟನ್ನು ಎತ್ತದಂತೆ ಮಾಡಿದ್ದೀ? ಎಂದು ಪ್ರಶ್ನಿಸಿದನು. ಕೂಡಲೇ, ಭಗವಂತನು ಇವರ ಕಿವಿಯಲ್ಲಿ ’ಓಂ ನಮೋ ನಾರಾಯಣಾಯ” ಎಂಬ ತಿರುಮಂತ್ರವನ್ನು ಬೋಧಿಸಿದನು. ಆ ಕ್ಷಣದಲ್ಲೇ ಇವರಿಗೆ ಜ್ಞಾನೋದಯವಾಗಿ, ಭಗವಂತನನ್ನು ನಿರರ್ಗಳವಾಗಿ ಸ್ತುತಿಸಲು ಪ್ರಾರಂಭಿಸಿದರು. ಅಂದಿನಿಂದ, ಇವರು ತಮ್ಮಪತ್ನಿಯೊಡನೆ ಭಾರತದೇಶವನ್ನೆಲ್ಲಾ ಸಂಚರಿಸುತ್ತಾ, ತಾವು ಕಂಡ ಭಗವಂತನ ವೈಭವವನ್ನು ಕೀರ್ತಿಸುತ್ತಾ ತಮ್ಮ ಜೀವನವನ್ನು ಸಾಗಿಸಿದರು. ಇವರು ಕೀರ್ತಿಶೇಷರಾದರೂ ಇವರ ಕವಿತೆಯೆಲ್ಲಾ ಈಗಲೂ ದೇಶಾದ್ಯಂತ, ದೇವಾಲಯಗಳಲ್ಲಿ ದೇವಾಲಯಗಳಲ್ಲಿ ಪ್ರಚಾರದಲ್ಲಿದೆ. ಇವರ ಕೈಯಲ್ಲಿದ್ದ ವೇಲಾಯುಧವೂ ಈ ಆಳ್ವಾರರ ಹಿರಿಮೆಯ ಕುರುಹಾಗಿರುವುದರಿಂದ, ಇವರೊಂದಿಗೆ ಆ ವೇಲಾಯುಧವೂ ಚಿರಕಾಲ ಬಾಳಿರಲೆಂಬುದೇ ಈ ತನಿಯ ಹೃದಯಂಗಮವಾದ ಹರಕೆ.
ಭಗವಂತನ ಸ್ವರೂಪ, ರೂಪ, ಗುಣ, ವಿಭವಾದಿ ವೈಶಿಷ್ಟ್ಯಗಳನ್ನು ಅನುಭವಿಸುವುದರಲ್ಲೇ ’ಆಳಕ್ಕೆ ಮುಳುಗಿದ್ದ’ ತಿರುಮಂಗೈ ಆಳ್ವಾರರು. ತಮ್ಮ ಅನುಭವಾನಂದವನ್ನು ತಾವೇ ಭರಿಸಿರಲಾರದಂತಾಗಿ, ಅದು ತಾನೇ ತಾನಾಗಿ ಈ “ಎೞುಕ್ಕೂಟ್ರಿರುಕ್ಕೈ” ರೂಪದಲ್ಲಿ ಹೊರಹೊಮ್ಮಿತೆಂದೂ, ಅಪೂರ್ವವಾದ ರಥಚಕ್ರಬಂಧದ ರೀತಿಯಲ್ಲಿ ರೂಪಗೊಂಡಿತೆಂದೂ ತಿಳಿದವರು ವಿವರಿಸಿರುತ್ತಾರೆ. ಕವಿತೆಯಲ್ಲಿ ಬಗೆಬಗೆಯ ಬಂಧಗಳ ಬಳಕೆಯಿವೆಯೆಂದೂ, ಅಂಥ ಕವಿತೆಯನ್ನು ರಚಿಸಿಹಾಡುವುದು ಸುಲಭವಲ್ಲೆಂದೂ, ಆ ಬಗೆಯ ಕವಿಗಳು ಅತಿವಿರಳವೆಂದೂ ಬಲ್ಲವರು ಹೇಳುತ್ತಾರೆ.



ಈ ರಥಚಕ್ರಬಂಧದ ಕವಿತೆಯಲ್ಲಿ, ಆಳ್ವಾರರು ತಮ್ಮ ಪರಿಪೂರ್ಣಶರಣಾಗತಿಯನ್ನು ಭಗವಂತನ ಅಡಿದಾವರೆಗಳಲ್ಲಿ ನಿವೇದನ ಮಾಡಿಕೊಂಡಿದ್ದಾರೆ ಎನ್ನಲಾಗಿದೆ.



’ಎೞು’ – ಎಂಬುದಕ್ಕೆ ’ಮೇಲಕ್ಕೆ ಏರು’, ’ತೋರಿಬರು’, ’ಆರಂಭಿಸು’, ’ಉಬ್ಬು’ ’ಬೆಳೆ’ ’ವೃದ್ಧಿಗೊಳ್ಳು’, ’ವಿಸ್ತರಿಸು’, ’ಎಚ್ಚರಗೊಳ್ಳು’ ’ಜೀವತರು’, ’ಮೊದಲುಮಾಡು’ – ಎಂದು ಮುಂತಾಗಿ ಅರ್ಥಬರುತ್ತದೆ.



’ಕೂಟ್ರು’ – ಎಂಬುದಕ್ಕೆ ’ಹೊಮ್ಮಿ ಬಂದ ಮಾತು’ ಎಂದು ಅರ್ಥ ಬರುತ್ತದೆ.



’ಇರುಕ್ಕೈ’ – ಎಂಬುದಕ್ಕೆ ’ಇರುವಿಕೆ’, ’ಬಾಳುವಿಕೆ’ ’ಅಡಗಿರುವಿಕೆ’, ’ಊಹಿಸುವಿಕೆ’ ’ನೀರೀಕ್ಷಿಸುವಿಕೆ’ – ಎಂದು ಮುಂತಾಗಿ ಅರ್ಥ ಬರುತ್ತದೆ. 



