
ಶ್ರೀಃ

ಶ್ರಿಯೈ ನಮಃ

**ಅಮಲನಾದಿಪಿರಾನ್**

೧.ಅಮಲನಾದಿ ಪಿರಾನ್ ಅಡಿಯಾರ್ ಕ್ಕೆನ್ನೈಯಾಟ್ಟಡುತ್ತ

ವಿಮಲನ್, ವಿಣ್ಣವರ್ ಕೋನ್ ವಿರೈಯಾರ್ ಪೊೞಿಲ್ ವೇಙ್ಗಡವನ್

ನಿಮಲನ್ ನಿನ್ ಮಲನ್ ನೀದಿವಾನವನ್ ನೀಣ್ ಮದಿಳರಙ್ಗತ್ತಮ್ಮಾನ್, ತಿರು

ಕ್ಕಮಲಪಾದಮ್ ವನ್ದು ಎನ್ ಕಣ್ಣಿನುಳ್ಳನವೊಕ್ಕಿನ್ಱದೇ



ಅಮಲನ್=ಪರಿಶುದ್ಧನೂ, ಆದಿ=ಆದಿಯೂ\(ಮೂಲಕಾರಣನೂ\) ಪಿರಾನ್=ಸರ್ವೇಶ್ವರನೂ ಆಗಿ, ಅಡಿಯಾರ್ ಕ್ಕು=ಭಗವತ್ಪಾದ ಸೇವಕರಿಗೆ, ಎನ್ನೈ=ನನ್ನನ್ನು, ಆಳ್ಪಡುತ್ತ= ಸೇವಕನನ್ನಾಗಿ ಮಾಡುವುದಕ್ಕಾಗಿ, ವಿಮಲನ್=ಸುಜ್ಞಾನಿಯೂ\(ಕೀರ್ತಿವಂತನೂ\) ವಿಣ್ಣವರ್ ಕೋನ್=ದೇವಾಧಿದೇವನೂ, ವಿರೈ=ಪರಿಮಳ, ಆರ್=ತುಂಬಿದ, ಪೊೞಿಲ್=ತೋಪುಗಳನ್ನುಳ್ಳ, ವೇಙ್ಗಡವನ್=ವೆಂಕಟಾಚಲದ ಒಡೆಯನೂ\(ವೆಂಕಟಾಚಲದಲ್ಲಿ ನೆಲಸಿರುವವನೂ"\), ನಿಮಲನ್=ಕಳಂಕರಹಿತನೂ, ನಿನ್ ಮಲನ್=ನಿರ್ಮಲನೂ,\(ದೋಷರಹಿತನೂ\), ನೀತಿವಾನವನ್=ನ್ಯಾಯವೇ ನಡೆಯುವ ಪರಮಪದಕ್ಕೆ ನಿರ್ವಾಹಕನೂ, ನೀಳ್ ಮದಿಳ್=ಎತ್ತರವಾದ ಪ್ರಾಕಾರಗಳುಳ್ಳ, ಅರಙ್ಗತ್ತು ಅಮ್ಮಾನ್=ಶ್ರೀರಂಗದ ಸ್ವಾಮಿಯೂ, ವನ್ದು=ಸ್ವತಃ ಬಂದು, ತಿರುಕಮಲ ಪಾದಮ್=ಪವಿತ್ರವಾದ ಪಾದಕಮಲಗಳನ್ನು, ಎನ್=ನನ್ನ, ಕಣ್ಣಿನ್ ಉಳ್ಳನ=ಕಣ್ಣಿನೊಳಗಡೆ, ಒಕ್ಕಿನ್ಱದೇ=ಪ್ರವೇಶಿಸಿದ ಹಾಗೆ ಇದೆಯಲ್ಲ.



ಪರಿಶುದ್ಧನೂ ಆದಿಯೂ\(ಮೂಲಕಾರಣನೂ\)ಸರ್ವೇಶ್ವರನೂ ಆಗಿ, ತನ್ನ ಪಾದಸೇವಕರಿಗೆ ನನ್ನನ್ನು ಸೇವಕನನ್ನಾಗಿ ಮಾಡುವುದಕ್ಕಾಗಿ ಸುಜ್ಞಾನಿಯೂ\(ಕೀರ್ತಿವಂತನೂ\) ದೇವಾಧಿದೇವನೂ, ಪರಿಮಳಭರಿತವಾದ ತೋಪುಗಳನ್ನುಳ್ಳ ವೆಂಕಟಾಚಲದಲ್ಲಿ ನೆಲಸಿರುವವನೂ, ಕಳಂಕರಹಿತನೂ, ನಿರ್ಮಲನೂ\(ದೋಷರಹಿತನೂ\), ನ್ಯಾಯವೇ ನಡೆಯುವ ಪರಮಪದದ ನಿರ್ವಾಹಕನೂ, ಎತ್ತರವಾದ ಪ್ರಾಕಾರಗಳುಳ್ಳ ಶ್ರೀರಂಗದ ಸ್ವಾಮಿಯೂ ಆದವನು ತಾನೇ ಬಂದು ತನ್ನ ಪವಿತ್ರವಾದ ಪಾದಕಮಲಗಳನ್ನು ನನ್ನ ಕಣ್ಣುಗಳೊಳಗಡೆ ಪ್ರವೇಶಿಸಿದ ಹಾಗೆ ಇದೆಯಲ್ಲ\! \(೧\)



ತಿರುಪ್ಪಾಣರು ಹೇಳುತ್ತಾರೆ: ಭಗವಂತನು, "ಅಮಲನು, ಆದಿ,ಈಶ್ವರನು". ಅವನು ಪರಿಶುದ್ಧನು. ಅವನೇ ಆದಿ. ಅವನೇ ಎಲ್ಲಕ್ಕೂ ಕಾರಣನು. ಇಡಿಯ ಸೃಷ್ಟಿಗೆ ಮೂಲಕಾರಣನಾಗಿ, ಅದಕ್ಕೆ ಸರ್ವೇಶ್ವರನಾಗಿ ಇರುವವನು.



ಭಗವಂತನಿಗೆ ಜಾತಿ-ಕುಲ, ಕಂಡು=ಹೆಣ್ಣು, ಮೇಲು-ಕೀಳು ಎಂಬುದಿಲ್ಲ. ಅದಕ್ಕೆ ನಿದರ್ಶನವಾಗಿ ನಾನೇ ಇದ್ದೇನೆ. ನಾನು ಅಂತ್ಯಜ. ಅಮಲನೂ ಆದಿ, ಈಶ್ವರನೂ ಆದ ಭಗವಂತನ ಮುಂದುಗಡೆಯಲ್ಲಿ ನಿಲ್ಲುವ ಅರ್ಹತೆ ಇಲ್ಲದವನು. ಇಂಥ ನನ್ನನ್ನು ಸ್ವಾಮಿಯು ತನ್ನಮುಂದೆ ನಿಲ್ಲಿಸಿಕೊಂಡನಲ್ಲ\! ಅವನ ಹಿರಿಮೆಯನ್ನು ಏನೆಂದು ಎಷ್ಟೆಂದು ವರ್ಣಿಸುವುದು\!



೭೭

ಅಂತ್ಯಜನಾದ ನನ್ನನ್ನು ತನ್ನ ಭಕ್ತರಿಗೆ ದಾಸನನ್ನಾಗಿ ಮಾಡುವುದಕ್ಕಾಗಿಯೇ ಸ್ವಾಮಿಯು ನನಗೆ ಒಬ್ಬ ಭಕ್ತನ ಸಹಾಯವನ್ನು ಒದಗಿಸಿಕೊಟ್ಟನಲ್ಲ\! ಅವನ ರೂಪದಲ್ಲಿ ತಾನೇಬಂದು, ನಾನು ತನ್ನ ಸಮ್ಮುಖದಲ್ಲಿ ನಿಂತು, ನೋಡಿ, ನಲಿಯುವಂತೆ ಸ್ವಾಮಿಯು ಅವಕಾಶಕೊಟ್ಟನಲ್ಲ~ ನಿಜವಾಗಿಯೂ ಅವನು ವಿಮಲನೇ, ಸುಜ್ಞಾನಮೂರ್ತಿಯೇ\!



ಭಗವಂತನಿಗೆ ಬೇಕಾದದ್ದು ನಿಜವಾದ ಭಕ್ತಿಯೊಂದೇ. ತನ್ನ ನಿಜಭಕ್ತನು ಯಾರೇ ಆಗಿದ್ದರೂ ಸಹ, ಅವನನ್ನು ತನ್ನ ಆತ್ಮೀಯನನ್ನಾಗಿ, ತನ್ನ ಕಿಂಕರನನ್ನಾಗಿ ಮಾಡಿಕೊಳ್ಳುವುದರಲ್ಲಿಯೇ ಆಸಕ್ತಿ. ಹೀಗೆ ಸ್ವಾಮಿಯು ನಿಮಲನು, ನಿರ್ಮಲನು, ನಿಷ್ಕಳಂಕನು, ದೋಷರಹಿತನು, ಅನನ್ಯಭಕ್ತರಾಗಿ ಬಂದವರಿಗೆಲ್ಲ ಭಗವಂತನು ಆಶ್ರಯವನ್ನಿತ್ತು ತನ್ನ ದಾಸ್ಯಕ್ಕೆ ಎಡೆಕೊಡುವನು.



ನ್ಯಾಯಕ್ಕೆ ಆವಾಸವಾದ ಪರಮಪದದ ನಿರ್ವಾಹಕನಾದ ಭಗವಂತನು, ಭೂಮಿಯಮೇಲೆಣ ಎಲ್ಲಾ ಪವಿತ್ರಸ್ಥಳಗಳಲ್ಲಿಯೂ ಅರ್ಚಾರೂಪಿಯಾಗಿ ನೆಲಸಿ, ತನ್ನ ಭಕ್ತರ ಸೇವೆಗೆ ಅವಕಾಶವನ್ನು ಕಲ್ಪಿಸಿರುವನು. ಪರಿಮಳಭರಿತವಾದ ತೋಪುಗಳಿಂದ ಕೂಡಿದ ತಿರುವೆಂಕಟಗಿರಿಯ ಮೇಲೆ ವೆಂಕಟಾಚಲಪತಿಯಾಗಿ ನಿಂತಿರುವುದೂ ಅದಕ್ಕಾಗಿಯೇ. ಕಾವೇರಿಯಿಂದ ಸುತ್ತುವರಿದು, ಎತ್ತರವಾದ ಪ್ರಾಕಾರಗಳಿಂದ ಕೂಡಿದ ಶ್ರೀರಂಗದಲ್ಲಿ ಶ್ರೀರಂಗನಾಥನಾಗಿ ಪವಡಿಸಿರುವುದೂ ಅದೇ ಕಾರಣಕ್ಕಾಗಿ.



ಪರಮ ಕಾರುಣಿಕನಾದ ಭಗವಂತನು ನನ್ನನ್ನು ತನ್ನ ಬಳಿಗೆ ತಾನೇ ಕರೆಸಿಕೊಂಡನಲ್ಲ\! ಅವನ ಪವಿತ್ರವಾದ ಪಾದಕಮಲಗಳನ್ನು ನನ್ನ ಮುಂದೆ ನೀಡಿದನಲ್ಲ\! ಆ ದಿವ್ಯಪಾದಗಳು ನನ್ನ ಕಣ್ಣುಗಳ ಮೂಲಕ ಒಳಹೊಕ್ಕೂ, ಅಂತರಂಗವನ್ನು ಸೇರಿ, ಅಲ್ಲಿ ಅಚ್ಚಳಿಯದಂತೆ ನೆಲಸಿದೆಯಲ್ಲ\! ನಾನೆಷ್ಟು ಧನ್ಯ\!



ತಿರುಪ್ಪಾಣರಿಗೆ ಶ್ರೀರಂಗನಾಥನ ದರ್ಶನವನ್ನು ಮಾಡಿಸಿದವರು ಲೋಕಸಾರಂಗ ಮುನಿ. ಶ್ರೀರಂಗನಾಥನ ಆಜ್ಞೆಯಮೇರೆಗೆ ಆ ಮುನಿ ತಿರುಪ್ಪಾಣರನ್ನು ತಮ್ಮ ಹೆಗಲಮೇಲೆ ಏರಿಸಿಕೊಂಡು ಸ್ವಾಮಿಯ ಸನ್ನಿಧಿಗೆ ಕರೆದೊಯ್ದರು. ಅಲ್ಲಿ ಭಗವಂತನ ದಿವ್ಯಮಂಗಳ ಸ್ವರೂಪವನ್ನು ಅಡಿಯಿಂದ ಹಿಡಿದು ಮುಡಿಯವರೆಗೂ ತೋರಿಸಿದರು. ಪಾಣರು ಮೊದಲು ಕಂಡದ್ದು ಸ್ವಾಮಿಯ ಪಾದಗಳನ್ನು. ಆ ಘಳಿಗೆಯಲ್ಲಿ ಪಾಣರಿಗೆ ಆದ ದಿವ್ಯಾನುಭವವನ್ನು ಅವರು ಈ ಪಾಶುರದಲ್ಲಿ ಹೇಳಿದ್ದಾರೆ.



೨.ಉವನ್ದವುಳ್ಳತ್ತನಾಯ್ ಉಲಹಮಳನ್ದುಣ್ಡಮುಱ

ನಿವನ್ದನೀಣ್ ಮುಡಿಯನ್ ಅನ್ಱುನೇರ್ ನ್ದ ನಿಶಾಚರರೈ

ಕವರ್ ನ್ದ ವೇಙ್ಗಣೈಕ್ಕಾಕುತ್ತನ್ ಕಡಿಯಾರ್ ಪೊೞಿಲರಙ್ಗತ್ತಮ್ಮಾನ್, ಅರೈ

ಚ್ಚಿವನ್ದ ವಾಡೈಯಿನ್ ಮೇಲ್ ಶೆನ್ಱದಾಮೆನ ಚಿನ್ದನೈಯೇ



ಉವನ್ದ=ಹರ್ಷಗೊಂಡ, ಉಳ್ಳತ್ತನ್ ಆಯ್=ಮನಸ್ಸಿನವನಾಗಿ, ಉಲಹಮ್=ಮೂರು ಲೋಕಗಳನ್ನು, ಅಳನ್ದು=ಅಳೆದು, ಅಣ್ಡಮ್ ಉಱ=ಬ್ರಹ್ಮಾಂಡವೆಲ್ಲವೂ ಪೂರ್ತಿಯಾಗಿ, ನಿವನ್ದ=ನಿಮಿರೆದ್ದ, ನೀಳ್ ಮುಡಿಯನ್=ಎತ್ತರದ ತಲೆಯನ್ನುಳ್ಳವನಾಗಿ, ಅನ್ಱು=ಅಂದು, ನೇರ್ ನ್ದ=ಎದಿರುಬಿದ್ದ, ನಿಶಾಚರರೈ=ರಾಕ್ಷಸರನ್ನು, ಕವರ್ ನ್ದ=ನಾಶಪಡಿಸಿದ



೭೮

ವೆಮ್ ಕಣೈ=ತೀಕ್ಷ್ಣವಾದ ಅಂಬುಗಳುಳ್ಳ, ಕಾಕುತ್ತನ್ =ಕಾಕುತ್ ಸ್ಥರಾಮನು, ಕಡಿ ಆರ್=ಬಹಳವಾಗಿ ಪರಿಮಳಿಸುವ, ಪೊೞಿಲ್=ತೋಪುಗಳನ್ನುಳ್ಳ, ಅರಙ್ಗತ್ತು=ಶ್ರೀರಂಗದ, ಅಮ್ಮಾನ್=ಸ್ವಾಮಿಯ, ಅರೈ=ನಡುವಿನಲ್ಲಿ, ಶಿವನ್ದ=ಕೆಂಬಣ್ಣದ, ಆಡೈಯಿನ್=ಪೀತಾಂಬರದ, ಮೇಲ್=ಮೇಲೆ, ಎನ ಶಿನ್ತನೈಯೇ=ನನ್ನ ಚಿಂತನೆಯೆಲ್ಲವೂ, ಶೆನ್ಱದು ಆಮ್=ಹೋಗುತ್ತಿರುವುದು ನಿಜವಾಗಿದೆ\(ನಿಜವಾಗಿ ಹೋಗುತ್ತಿದೆ\).



ಹರ್ಷಗೊಂಡ ಮನಸ್ಸಿನವನಾಹಿ, ಮೂರು ಲೋಕಗಳನ್ನೂ ಅಳೆದು ಬ್ರಹ್ಮಾಂಡವೆಲ್ಲವೂ ಪೂರ್ತಿಯಾಗಿ ನಿಮಿರೆದ್ದ ಎತ್ತರವಾದ ತಲೆಯುಳ್ಳವನಾಗಿ, ಅಂದು ಎದುರುಬಿದ್ದ ರಾಕ್ಷಸರನ್ನು ನಾಶಪಡಿಸಿದ ತೀಕ್ಷ್ಣವಾದ ಅಂಬುಗಳುಳ್ಳ ಕಾಕುತ್ ಸ್ಥರಾಮನು ಬಹಳವಾಗಿ ಪರಿಮಳಿಸುವ ತೋಪುಗಳನ್ನುಳ್ಳ ಶ್ರೀರಂಗದಸ್ವಾಮಿಯ ನಡುವಿನಲ್ಲಿಶೋಭಿಸುವ ಕೆಂಬಣ್ಣದ ಪೀತಾಂಬರದ ಮೇಲೆ ನನ್ನ ಚಿಂತನೆಯೆಲ್ಲವೂ ನಿಜವಾಗಿ ಹೋಗುತ್ತಿದೆ.\(೨\)



ತಿರುಪ್ಪಾಣರು ಹೇಳುತ್ತಾರೆ: ಅಂದು, ಸರ್ವೇಶ್ವರನು ಬೇಡಿದ್ದನ್ನು ಇಲ್ಲವೆನ್ನುವ ಮಹಾದಾನಿಯೆನಿಸಿದ ಬಲಿಚಕ್ರವರ್ತಿಯ ಯಜ್ಞಶಾಲೆಗೆ ಪುಟ್ಟ ವಾಮನವಟುವಾಗಿ ಬಂದನು. ತನ್ನ ಪುಟ್ಟಹೆಜ್ಜೆಗಳಲ್ಲಿಮೂರು ಹೆಜ್ಜೆಗಳ ನೆಲವನ್ನು ಮಾತ್ರವೇ ದಾನಮಾಡೆಂದು ಬೇಡಿದನು. ಬಲಿಚಕ್ರವರ್ತಿ ಅಷ್ಟುಸಣ್ಣ ದಾನವನ್ನು ಇಲ್ಲವೆಂದಾನೇ? ಭಗವಂತನು ತನ್ನ ಬೇಡಿಕೆಯನ್ನು ಪಡೆದಾಗ ಬಹಳ ಹರ್ಷಗೊಂಡನು. ಆ ಕೂಡಲೇ ಸ್ವಾಮಿಯು ತ್ರಿವಿಕ್ರಮನಾಗಿ ಬೆಳೆದು, ಬ್ರಹ್ಮಾಂಡವನ್ನೆಲ್ಲ ವ್ಯಾಪಿಸಿ, ತನ್ನ ಎರಡೇ ಹೆಜ್ಜೆಗಳಿಂದ ಮೂರುಲೋಕಗಳನ್ನೂ ಅಳೆದುಬಿಟ್ಟನು. ಮೂರನೆಯ ಹೆಜ್ಜೆಯನ್ನು ಬಲಿಚಕ್ರವರ್ತಿಯ ತಲೆಯ ಮೇಲೆಯೇ ಇರಿಸಿ, ಅವನನ್ನು ಪಾತಾಳಕ್ಕೆ ಮೆಟ್ಟಿ ಅತ್ಯಾದ್ಭುತಕಾರಿಯಾಗಲಿಲ್ಲವೇ ಸ್ವಾಮಿ? ಮತ್ತೆ, ಭಗವಂತನು ಕಾಕುತ್ ಸ್ಥ ವಂಶದಲ್ಲಿ ದಶರಥರಾಮನಾಗಿ ಜನಿಸಿ, ಸಾಮಾನ್ಯ ಮನುಷ್ಯರೂಪಿಯಾದರೂ ಸಹ, ಅವನನ್ನು ಎದುರಿಸಿದ ರಾಕ್ಷಸರನ್ನೆಲ್ಲಾ, ತನ್ನ ಕೈಯ ಕೋದಂಡವೊಂದರಿಂದಲೇ ತೀಕ್ಷ್ಣವಾದ ಬಾಣಗಳನ್ನು ಪ್ರಯೋಗಿಸಿ, ನಿರ್ಮೂಲಗೊಳಿಸಿದನಲ್ಲವೇ? ಆ ಸ್ವಾಮಿಯೇ ಈಗ, ಪರಿಮಳ ತುಂಬಿದ ತೋಪುಗಳಿಂದ ಕೂಡಿದ ಶ್ರೀರಂಗದ ದೇವಾಲಯದಲ್ಲಿ ಶ್ರೀರಂಗನಾಥನಾಗಿ ಪವಡಿಸಿದ್ದಾನೆ. ಅವನ ಪವಿತ್ರವಾದ ನಡುವಿನಲ್ಲಿ ಶೋಭಿಸುವ ಕೆಂಬಣ್ಣದ ದಿವ್ಯಪೀತಾಂಬರವು ನನ್ನ ಚಿತ್ತವನ್ನು ಆಕರ್ಷಿಸಿದೆಯಲ್ಲ\! ನನ್ನ ಮನಸ್ಸು ಅದರಲ್ಲಿಯೇ ನಾಟಿಹೋಗಿದೆಯಲ್ಲ\!



ತಿರುಪ್ಪಾಣರು ಮೊದಲು ದರ್ಶನ ಮಾಡಿದ್ದು ಭಗವಂತನ ಪಾದಕಮಲಗಳನು. ಸ್ವಾಮಿಯ ಸೊಂಟದಿಂದ ಪಾದದ ವರೆಗಿನ ಭಾಗವನ್ನು ಪೀತಾಂಬರವು ಮುಸುಕಿದೆ. ಅದನ್ನೇ ಈಗ ಅವರು ನೋಡುತ್ತಿರುವುದು.



೩.ಮನ್ದಿಪಾಯ್ ವಡವೇಙ್ಗಡಮಾಮಲೈ ವಾನವರ್ಹಳ್

ಶನ್ದಿಶೆಯ್ಯ ನಿನ್ಱಾನ್ ಅರಙ್ಗತ್ತರವಿನಣೈಯಾನ್

ಅನ್ದಿಪೋಲ್ ನಿಱತ್ತಾಡೈಯುಮ್ ಅದನ್ ಮೇಲಯನೈಪ್ಪಡೈತ್ತದೋರೆೞಿಲ್

ಉನ್ದಿಮೇಲದನ್ಱೋ ಅಡಿಯೇನುಳ್ಳತ್ತಿನ್ನುಯಿರೇ



ಮನ್ದಿ=ಕೋತಿಗಳು, ಪಾಯ್=ನೆಗೆದಾಡುವ, ವಡವೇಙ್ಗಡಮ್=ಉತ್ತರದಲ್ಲಿರುವ ವೆಂಕಟಾಚಲವೆಂಬ, ಮಾ=ದೊಡ್ಡ, ಮಲೈ=ತಿರುಮಲೆಯಲ್ಲಿ, ವಾನವರ್ಹಳ್=ಅಮರರು, ಶನ್ದಿಶೆಯ್ಯ=ಪೂಜಿಸುವಂತೆ, ನಿನ್ಱಾನ್=ನಿಂತಿರುವವನಾಗಿ, ಅರಙ್ಗತ್ತು=ಶ್ರೀರಂಗದ ದೇವಾಲಯದಲ್ಲಿ



೭೯

ಅರವು ಇನ್ ಅಣೈಯಾನ್=ಇನಿದಾದ ಶೇಷಶಯನನಾಗಿರುವ ಶ್ರೀರಂಗನಾಥನು, ಅನ್ದಿಪೋಲ್=ಸಂಧ್ಯಾರಗದಂತೆ , ನಿಱತ್ತು=ಬಣ್ಣದ, ಆಡೈಯುಮ್=ದಿವ್ಯಪೀತಾಂಬರವನ್ನು, ಅದನ್ ಮೇಲ್=ಅದರ ಮೇಲೆ, ಅಯನೈ=ಅಜನನ್ನು\(ಬ್ರಹ್ಮನನ್ನು\), ಪಡೈತ್ತದು=ಪಡೆದಂಥ, ಓರ್=ಸಾಟಿಯಿಲ್ಲದ, ಎೞಿಲ್=ಸುಂದರವಾದ, ಉನ್ದಿಮೇಲದು ಅನ್ಱೋ=ನಾಭಿಕಮಲದ ಮೇಲೆಯೇ ಅಲ್ಲವೇ, ಅಡಿಯೇನ್=ದಾಸನಾದ ನನ್ನ, ಉಳ್ಳತ್ತು=ಅಂತರಂಗದ, ಇನ್=ಇನಿದಾದ, ಉಯಿರೇ=ಆತ್ಮಸ್ವರೂಪವೇ.



ಕೋತಿಗಳು ನೆಗೆದಾಡುವ ಉತ್ತರದ ವೆಂಕಟಾಚಲವೆಂಬ ದೊಡ್ಡ ಪರ್ವತದಲ್ಲಿ ಅಮರರು ಪೂಜಿಸುವಂತೆ ನಿಂತಿರುವವನಾಗಿ, ಶ್ರೀರಂಗದ ದೇವಾಲಯದಲ್ಲಿ ಇನಿದಾದ ಶೇಷಶಯನದಲ್ಲಿಪವಡಿಸಿರುವ ಶ್ರೀರಂಗನಾಥನು ಸಂಧ್ಯಾರಾಗದಂತೆ ಇರುವ ಬಣ್ಣದ ದಿವ್ಯಪೀತಾಂಬರವನ್ನೂ ಅದರ ಮೇಲೆ ಅಜನನ್ನು\(ಬ್ರಹ್ಮನನ್ನು\) ಪಡೆದಂಥ ಸಾಟಿಯಿಲ್ಲದ ಸುಂದರವಾದ ನಾಭಿಕಮಲದ ಮೇಲೆಯೇ ಅಲ್ಲವೇ ದಾಸನಾದ ನನ್ನ ಅಂತರಂಗದ ಇನಿದಾದ ಆತ್ಮಸ್ವರೂಪ\! \(೩\)



ಈ ಪಾಶುರದಲ್ಲಿ ತಿರುಪ್ಪಾಣರು ಶ್ರೀರಂಗನಾಥನ ನಾಭಿಯತ್ತ ತಮ್ಮ ದೃಷ್ಟಿಯನ್ನು ಹರಿಸುತ್ತಾರೆ. ರಾಗರಂಜಿತವಾದ ಸಂಧ್ಯಾರಾಗದಂತೆ ಮನಸ್ಸಿಗೆ ಇಂಪಾದ ದಿವ್ಯಪೀತಾಂಬರದ ಮೇಲುಗಡೆ ಇರುವುದೇ ನಾಭಿ. ಅದನ್ನು ನೋಡಿದ ಕೂಡಲೇ"ಆಹಾ ಎಂಥ ಸುಂದರವಾದ ಮತ್ತು ಸಮರ್ಥವಾದ ನಾಭಿಕಮಲ\! ಸೃಷ್ಟಿಕರ್ತನಾದ ಚತುರ್ಮುಖ ಬ್ರಹ್ಮನನ್ನೇ ಪಡೆಯಿತಲ್ಲ\! ಇಡಿಯ ಸೃಷ್ಟಿಯನ್ನೇ ಅವನಿಂದ ಮಾಡಿಸಿತಲ್ಲ\!" ಹೀಗೆ ತಿರುಪ್ಪಾಣರು ಯೋಚಿಸುತ್ತಾ ಅವರ ಮನಸ್ಸನ್ನು ಭಗವಂತನ ನಾಭಿಕಮಲದಲ್ಲಿ ಸ್ಥಿರವಾಗಿ ನೆಲೆಗೊಳಿಸುತ್ತಾರೆ.



"ಕೋತಿಗಳು........ ಅಮರರು ಪೂಜಿಸುವಂತೆ" ಎಂಬುದರಲ್ಲಿ ತಿರುಪ್ಪಾಣರು ಎರಡುಬಗೆಯ ಮನುಷ್ಯರನ್ನು ಮನಸ್ಸಿನಲ್ಲಿಟ್ಟುಕೊಂಡು ಹೇಳುತ್ತಿದ್ದಾರೆ, ಎನಿಸುತ್ತದೆ. ತಿರುಮಲೆಯ ಮೇಲೆ ಭಗವಂತನು ನಿಂತಿರುವುದು ಎಲ್ಲ ಮನುಷ್ಯರೂ ಅವನನ್ನು ಪೂಜಿಸಿ ಮುಕ್ತರಾಗಲೆಂದು. ಆದರೆ, ಅನೇಕರು ಕೋತಿಗಳ ಹಾಗೆ ನೆಗೆದಾಡುತ್ತ ಕುಣಿದಾಡುತ್ತ ಭಗವಂತನನ್ನೂ ಅವನ ಸಾನ್ನಿಧ್ಯವನ್ನೂ ಮರೆತುಬಿಡುತ್ತಾರೆ. ಅವರದು ಚಪಲಚಿತ್ತ. ಪ್ರಾಪಂಚಿಕ ಸುಖವೇ ಅವರ ಸರ್ವಸ್ವ. ಪ್ರಾಪಂಚಿಕವನ್ನು ಸ್ವಲ್ಪಕಾಲವಾದರೂ ಬದಿಗೊತ್ತಿ ಭಗವಂತನಾದ ವೆಂಕಟಾಚಲಪತಿಯನ್ನು ಆರಾಧಿಸಿದರೆಂದರೆ ಅವರು ನಿಜವಾಗಿಯೂ ಅಮರರಾಗುತ್ತಾರೆ. ಭಗವಂತನ ಅಪಾರವಾದ ವಾತ್ಸಲ್ಯವನ್ನೂ ಪ್ರಾಪಂಚಿಕನ ಅಲಕ್ಷ್ಯಭಾವನೆಯನ್ನೂ ಇದು ಎತ್ತಿತೋರಿಸುತ್ತದೆ.



೪.ಚದುರಮಾಮದಿಳ್ ಶೂೞನಙ್ಗೈಕ್ಕಿಱೈವನ್ ತಲೈಪತ್ತು

ಉದಿರವೋಟ್ಟಿ, ಓರ್ ವೆಙ್ಗಣೈಯುಯ್ ತ್ತವನ್ ಓದವಣ್ಣನ್

ಮದುರಮಾ ವಣ್ಡುಪಾಡ ಮಾಮಯಿಲಾಡರಙ್ಗತ್ತಮ್ಮಾನ್, ತಿರುವಯಿ

ಟ್ರುದರಪನ್ದಮ್ ಎನ್ನುಳ್ಳತ್ತುಳ್ ನಿನ್ಱುಲಾಹಿನ್ಱದೇ



ಚದುರ=ಚಚ್ಚೌಕವಾದ, ಮಾ=ಮಹಾಬಲವಾದ, ಮದಿಳ್=ಕೋಟೆಗೋಡೆಗಳಿಂದ, ಶೂೞ್=ಸುತ್ತುವರಿದಿರುವ, ಇಲಙ್ಗೈಕ್ಕೂ=ಲಂಕೆಗೆ



೮೦

ಇಱೈವನ್=ರಾಜನ, ತಲೈಪತ್ತುಮ್=ಹತ್ತು ತಲೆಗಳನ್ನೂ, ಉದಿರ ಓಟ್ಟಿ=ಉದುರುವಂತೆ ಮಾಡಿ ಮುಗಿಸಲು, ಓರ್=ಅಸದೃಶವಾದ, ವೆಮ್ ಕಣೈ=ತೀಕ್ಷ್ಣವಾದ ಬಾಣವನ್ನು, ಉಯ್ ತ್ತವನ್=ಪ್ರಯೋಗಿಸಿದವನೂ, ಓಹಮ್ ವಣ್ಣನ್=ಕಡಲಿನ ಬಣ್ಣದವನೂ, ಮದುರಮಾ=ಮಧುರವಾಗಿ, ವಣ್ಡು=ದುಂಬಿಗಳು, ಪಾಡ-ಹಾಡುತ್ತಿರಲು, ಮಾಮಯಿಲ್=ಸುಂದರವಾದ ನವಿಲುಗಳು, ಆಡ-ನಾಟ್ಯವಾಡುತ್ತಿರಲು, ಅರಙ್ಗತ್ತು ಅಮ್ಮಾನ್=ಶ್ರೀರಂಗದ ಸ್ವಾಮಿಯಾದ ಶ್ರೀರಂಗರಾಜನ, ತಿರುವಯಿಱು=ಪವಿತ್ರವಾದ ಹೊಟ್ಟೆಗೆ ಕಟ್ಟಿರುವ, ಉದರ ಬನ್ದಮ್=ಉಡಿದಾರವು, ಎನ್=ನನ್ನ, ಉಳ್ಳತ್ತು ಉಳ್=ಹೃದಯಾಂತರಾಳದಲ್ಲಿ, ನಿನ್ಱು=ನಿಂತು, ಉಲಾಹಿನ್ಱದೇ=ವಿಹರಿಸುತ್ತಿದೆಯಲ್ಲ\!



ಚಚ್ಚೌಕವಾದ ಮಹಾಬಲವಾದ ಕೋಟೆಗೋಡೆಗಳಿಂದ ಸುತ್ತುವರಿದಿರುವ ಲಂಕೆಗೆ ರಾಜನ ಹತ್ತುತಲೆಗಳನ್ನು ಉದುರಿಬೀಳುವಂತೆ ಮಾಡಿ ಮುಗಿಸಲು ಅಸದೃಶವಾದ ತೀಕ್ಷ್ಣವಾದ ಬಾಣವನ್ನು ಪ್ರಯೋಗಿಸಿದವನೂ, ಕಡಲವಣ್ಣನೂ ಮಧುರವಾಗಿ ದುಂಬಿಗಳು ಹಾಡುತ್ತಿರಲು, ಸುಂದರವಾದ ನವಿಲುಗಳು ನಾಟ್ಯವಾಡುತ್ತಿರಲು, ಶ್ರೀರಂಗದ ಸ್ವಾಮಿಯಾದ ಶ್ರೀರಂಗರಾಜನ ಪವಿತ್ರವಾದ ಹೊಟ್ಟೆಗೆ ಕಟ್ಟಿರುವ ಉಡಿದಾರವು ನನ್ನ ಹೃದಯದ ಅಂತರಂಗದಲ್ಲಿ ನಿಂತು ನಲಿದಾಡುತ್ತಿದೆಯಲ್ಲ\! \(೪\)



ಈ ಪಾಶುರದಲ್ಲಿ ತಿರುಪ್ಪಾಣರಿಗೆ ಸ್ವಾಮಿ ಶ್ರೀರಂಗನಾಥನ ಉಡಿದಾರವು ಗೋಚರವಾಗುತ್ತದೆ. ಭಾವೋದ್ರೇಕಗೊಂಡ ಅವರಿಗೆ ಹಿಂದಿನ ನೆನಪು ಬರುತ್ತದೆ.



ಹಿಂದೆ, ಭಗವಂತನು ಶ್ರೀರಾಮನಾಗಿ ಅವತರಿಸಿದಾಗ, ಲಂಕೆಯ ಸುತ್ತಲೂ ಚಚ್ಚೌಕವಾಗಿ ಎತ್ತರವಾಗಿ ಕಟ್ಟಿದ್ದ ಮಹಾಬಲವಾದ ಕೋಟೆಗೋಡೆಗಳಿಂದ ಅಭೇದ್ಯವಾದ ಪಟ್ಟಣದಿಂದ, ಅದರ ರಾಜನಾದ ರಾವಣಾಸುರನನ್ನು ಹೊರಕ್ಕೆ ಬರುವಂತೆ ಓಡಿಸಿ, ಅವನ ಹತ್ತುತಲೆಗಳನ್ನೂ ನೆಲಕ್ಕೆ ಉರುಳಿಸುವಂತೆ, ಸಾಟಿಯಿಲ್ಲದ ತೀಕ್ಷ್ಣವಾದ ಬಾಣಗಳನ್ನು ಪ್ರಯೋಗಿಸಿ ಅವನನ್ನು ಸದೆಬಡಿಯಲಿಲ್ಲವೇ? ಆ ಅಮಿತ ಪರಾಕ್ರಮಿಯೂ, ಕಡಲಿನಂತೆ ಸುಂದರಶೋಭೆಯಿಂದ ಕೂಡಿದ ಬಣ್ಣದವನೂ ಆಗಿ, ಈಗ ದುಂಬಿಗಳು ಮಧುರವಾಗಿ ಹಾಡುತ್ತಿರುವ, ಅಂದವಾದ ನವಿಲುಗಳು ಅದಕ್ಕೆ ತಕ್ಕಹಾಗೆ ನರ್ತಿಸುತ್ತಿರುವ ಸೊಬಗಿನ ಪ್ರಕೃತಿಯಿಂದ ಅಲಂಕೃತವಾದ ಶ್ರೀರಂಗದಲ್ಲಿ ಪವಡಿಸಿರುವ ಸ್ವಾಮಿಯಾದ ಶ್ರೀರಂಗನಾಥನ ಉಡಿದಾರವನ್ನು ಕಾಣುತ್ತಿರುವೆನಲ್ಲ\! ಅದು ನನ್ನ ಹೃದಯದ ಅಂತರಂಗವನ್ನು ಸೇರಿ, ಅಲ್ಲಿ ನಲಿದಾಡುತ್ತಿದೆಯಲ್ಲ\! ಲಂಕೆಯ ಅಭೇದ್ಯವಾದ ಕೋಟೆಯನ್ನು ಭೇದಿಸಿದ ಸ್ವಾಮಿಯನ್ನೇ ಸುತ್ತುವರಿದು ಅದು ವಿಹರಿಸುತ್ತಿದೆಯಲ್ಲ\! ಆ ಉಡುದಾರದ ಭಾಗ್ಯವನ್ನೇನೆನ್ನಬೇಕು\!



೫.ಪಾರಮಾಯ ಪೞವಿನೈ ಪಟ್ರಱುತ್ತು, ಎನ್ನೈತ್ತನ್

ವಾರಮಾಕ್ಕಿವೈತ್ತಾನ್ ವೈತ್ತದನ್ಱಿಯೆನ್ನುಳ್ ಪುಹುನ್ದಾನ್

ಕೋರಮಾತವಮ್ ಶೆಯ್ದನನ್ ಕೊಲಱಿಯೇನ್ ಅರಙ್ಗತ್ತಮ್ಮಾನ್, ತಿರು

ವಾರಮಾರ್ ಪದನ್ಱೇ ಅಡಿಯೇನೈಯಾಟ್ ಕೊಣ್ಡದೇ



ಪಾರಮ್=ಹೊರಲಾರದಷ್ಟು ಭಾರ, ಆಯ=ಆದ, ಪೞವಿನೈ=ಬಹುಹಿಂದಿನಿಂದ ಬಂದ ಪಾಪರಾಶಿಯ, ಪಟ್ರು=ಬಿಗಿತವನ್ನು



೮೧

ಅಱುತ್ತು=ಕಡಿದುಹಾಕಿ, ಎನ್ನೈ=ನನ್ನನ್ನು, ತನ್=ತನ್ನ, ವಾರಮ್-ಕಡೆಯವನನ್ನಾಗಿ, ಆಕ್ಕಿ=ಮಾಡಿ, ವೈತ್ತಾನ್=ಇಟ್ಟಿರುವನಲ್ಲ, ವೈತ್ತದು ಅನ್ಱಿ=ಅಷ್ಟು ಮಾಡಿದ್ದು ಅಲ್ಲದೆ, ಎನ್ ಉಳ್=ನನ್ನ ಅಂತರಂಗವನ್ನು, ಪುಹುನ್ದಾನ್=ಪ್ರವೇಶಿಸಿದ್ದಾನೆ, ಕೋರಮ್=ಘೋರವಾದ, ಮಾತವಮ್=ಮಹಾತಪಸ್ಸನ್ನು, ಶೆಯ್ದನನ್ ಕೊಲ್=ಮಾಡಿರುವೆನೋ ಏನೋ, ಅಱಿಯೇನ್=ಅರಿಯೆನು, ಅರಙ್ಗತ್ತು ಅಮ್ಮಾನ್ =ಶ್ರೀರಂಗದ ಸ್ವಾಮಿಯ, ತಿರು ಆರಮ್=ಶ್ರೀದೇವಿಯನ್ನೂ,ವೈಜಯಂತಿ ಮಾಲೆಯನ್ನು ಧರಿಸಿದ, ಮಾರ್ವು ಅದು ಅನ್ಱೇ=ವಕ್ಷಸ್ಥಲವು ಅದೇ ಅಲ್ಲವೇ, ಅಡಿಯೇನೈ=ದಾಸನನ್ನು, ಆಳ್ ಕೊಣ್ಡದೇ=ಸೇವಕನನ್ನಾಗಿ ಮಾಡಿಕೊಂಡಿರುವುದು?



ಹೊರಲಾರದ ಹೊರೆಯಾದ ಬಹುಜನ್ಮಗಳ ಪಾಪರಾಶಿಯ ಬಿಗಿತವನ್ನು ಕಡಿದುಹಾಕಿ, ನನ್ನನ್ನು ತನ್ನ ಕಡೆಯವನನ್ನಾಗಿ ಮಾಡಿರುವನಲ್ಲ\! ಅಷ್ಟು ಮಾಡಿದ್ದಲ್ಲದೆ, ನನ್ನ ಅಂತರಂಗವನ್ನು ಪ್ರವೇಶಿಸಿದ್ದಾನೆ. ಮಹಾಘೋರತಪಸ್ಸನ್ನು ನಾನು ಮಾಡಿರುವೆನೋ ಏನೋ ನಾನರಿಯೆನು. ಶ್ರೀದೇವಿಯನ್ನೂ ವೈಜಯಂತಿ ಮಾಲೆಯನ್ನೂ ಧರಿಸಿರುವ ಶ್ರೀರಂಗದ ಸ್ವಾಮಿಯ ವಕ್ಷಸ್ಥಲವು ಅದೇ ಅಲ್ಲವೇ, ಈ ದಾಸನನ್ನು ಸೇವಕನನ್ನಾಗಿ ಮಾಡಿಕೊಂಡಿರುವುದು?\(೫\)



ತಿರುಪ್ಪಾಣರು ಹೇಳುತ್ತಾರೆ: ನಾನೆಂಥ ಭಾಗ್ಯಶಾಲಿ\! ಅನೇಕಾನೇಕ ಜನ್ಮಗಳಿಂದಲೂ ಕಡುಪಾಪಗಳನ್ನು ಮಾಡುತ್ತ ಮಾಡುತ್ತ ಬಂದ ನಾನು, ಆ ಎಲ್ಲ ಪಾಪಗಳ ಹೊರಲಾರದ ಹೊರೆಯನ್ನು ಹೊತ್ತು ತೊಳಲುತ್ತಿದ್ದೆ. ಸ್ವಾಮಿಯ ಕೃಪೆಯು ನನ್ನಮೇಲೆ ಎಷ್ಟು ಅಪಾರವಾಗಿದೆ\! ನನ್ನ ಆ ಪಾಪರಾಶಿಯ ಹೊರೆಯ ಹಿಡಿತದಿಂದ ನನ್ನನ್ನು ಸ್ವಾಮಿಯು ತಪ್ಪಿಸಿಬಿಟ್ಟನಲ್ಲ\! ಅಷ್ಟೇ ಅಲ್ಲ, ಸ್ವಾಮಿಯು ನನ್ನ ಅಂತರಂಗವನ್ನು ಪರಿಶುದ್ಧಗೊಳಿಸಿ, ಅಲ್ಲಿ ತಾನೇ ಹೊಕ್ಕು ನೆಲಸಿದನಲ್ಲ\! ನನ್ನನ್ನು ತನ್ನವನನ್ನಾಗಿ ಮಾಡಿಕೊಂಡನಲ್ಲ\! ಇಂಥ ಭಾಗ್ಯ ನನಗೆ ಲಭಿಸಲು, ಹಿಂದಿನ ಜನ್ಮಗಳಲ್ಲಿ ನಾನೆಂಥ ಘೋರತಪಸ್ಸನ್ನಾಚರಸಿದೆನೋ ಕಾಣೆ\! ಇದೆಲ್ಲ ನನ್ನ ಆ ತಪಃಫಲವೇಯೋ, ನಾನರಿಯೆ.



ಭಕ್ತರ ಪಕ್ಷವಹಿಸಿ, ಅವರ ಪರವಾಗಿ ಭಗವಂತನಲ್ಲಿ ಕರುಣಿಸುವಂತೆ ಅರಿಕೆಮಾಡುತ್ತಾ, ಆ ಭಕ್ತರ ಉದ್ಧಾರಕ್ಕಾಗಿಯೇ ಶ್ರಮಿಸುವ ಶ್ರೀದೇವಿಯನ್ನೂ, ಎಲ್ಲಕಾಲಕ್ಕೂ ರಕ್ಷಣೆಯನ್ನು ಒದಗಿಸುತ್ತೇನೆಂದು ಆಶ್ವಾಸನೆ ಕೊಡುವ ವೈಜಯಂತೀ ಮಾಲೆಯನ್ನುಧರಿಸಿರುವ ಶ್ರೀರಂಗನಾಥನ ದಿವ್ಯಸುಂದರವಾದ ತೇಜೋಮಯವಾದ ವಕ್ಷಸ್ಥಲವನ್ನು ನಾನು ಕಣ್ಣಾರ ಕಾಣುತ್ತಿದ್ದೇನೆ. ನನ್ನನ್ನು ಅವನ ಪಾದಸೇವಕನ್ನಾಗಿ ಮಾಡಿಕೊಂಡದ್ದೂ, ಆ ಆಕರ್ಷಣೆಯುಳ್ಳದ್ದೂ, ಈ ಪವಿತ್ರವಾದ ವಕ್ಷವೇ ಅಲ್ಲವೇ?



೮೨

೬.ತುಣ್ಡವೆಣ್ ಪಿಱೈಯನ್ ತುಯರ್ ತೀರ್ ತ್ತವನ್, ಅಂಜಿಱೈಯ

ವಣ್ಡುವಾೞ್ ಪೊೞಿಲ್ ಶೂೞ್ ಅರಙ್ಗನಹರ್ ಮೇಯವಪ್ಪನ್

ಅಣ್ಡರಣ್ಡಪಹಿರಣ್ಡತ್ತು ಒರುಮಾನಿಲಮೆೞುಮಾಲ್ ವರೈ, ಮುಟ್ರು

ಮುಣ್ಡಗಣ್ಡಙ್ಕಣ್ಡೀರ್ ಅಡಿಯೇನೈಯುಯ್ಯಕ್ಕೊಣ್ಡನೇ



ತುಣ್ಡು=ತುಂಡಾದ, ವೆಣ್=ಬಿಳಿಯ ಬಣ್ಣದ, ಪಿಱೈಯನ್=ಚಂದ್ರನನ್ನುಳ್ಳವನ, ತುಯರ್=ದುಃಖವನ್ನು, ತೋರ್ ತ್ತವನ್=ತೀರಿಸಿದವನು \(ನೀಗಿಸಿದವನು\), ಅಮ್=ಅಂದವಾದ, ಶಿಱೈಯ=ರೆಕ್ಕೆಗಳುಳ್ಳ, ವಣ್ಡು=ದುಂಬಿಗಳು, ವಾೞ್=ಬಾಳುವ, ಪೊೞಿಲ್=ತೋಪುಗಳಿಂದ, ಶೂೞ್=ಸುತ್ತುವರಿದಿರುವ, ಅರಙ್ಗಮ್ ನಹರ್=ಶ್ರೀರಂಗವೆಂಬ ನಗರದಲ್ಲಿ, ಮೇಯ=ನೆಲಸಿರುವ, ಅಪ್ಪನ್=ಸ್ವಾಮಿಯಾದ ಶ್ರೀರಂಗನಾಥನು, ಅಣ್ಡರ್=ದೇವತೆಗಳ ವರ್ಗಗಳನ್ನೂ, ಅಣ್ಡಮ್= ಆ ದೇವತೆಗಳ ಲೋಕಗಳನ್ನೂ, ಬಹಿರಣ್ಡತ್ತು=ಆ ಲೋಕಗಳ ಹೊರಗಿರುವ, ಒರು=ಅಪರೂಪವಾದ, ಮಾ ನಿಲಮ್=ಮಹಾಭೂಮಂಡಲವನ್ನೂ, ಎೞು ಮಾಲ್ ವರೈ=ಏಳುಕುಲಪರ್ವತಗಳನ್ನೂ, ಮುಟ್ರುಮ್=ಹೇಳಿದ, ಹೇಳದ ಎಲ್ಲವನ್ನೂ \(ಸೃಷ್ಟಿಯ ಎಲ್ಲೆಲ್ಲವನ್ನೂ\)ಉಣ್ಡ=ಕಬಳಿಸಿದ, ಗಣ್ಡಮ್=ಕಂಠವನ್ನು, ಕಣ್ಡೀರ್=ನೋಡಿದಿರಾ\! ಅಡಿಯೇನೈ=ದಾಸನಾದ ನನ್ನನ್ನು, ಉಯ್ಯಕ್ಕೊಣ್ಡದೇ-ಉಜ್ಜೀವನಗೊಳಿಸುವುದೇ\!



ಸೀಳೂ ಚಂದ್ರನನ್ನುಳ್ಳವನ ದುಃಖವನ್ನು ನೀಗಿಸಿದವನು ಅಂದವಾದ ರೆಕ್ಕೆಗಳುಳ್ಳ ದುಂಬಿಗಳು ಬಾಳುವ ತೋಪುಗಳಿಂದ ಸುತ್ತುವರಿದಿರುವ ಶ್ರೀರಂಗವೆಂಬ ನಗರದಲ್ಲಿ ನೆಲಸಿರುವ ಸ್ವಾಮಿಯಾದ ಶ್ರೀರಂಗನಾಥನು ದೇವತೆಗಳ ವರ್ಗಗಳನ್ನೂ ಅವರ ಲೋಕಗಳನ್ನೂ ಅವುಗಳ ಹೊರಗಿರುವ ಅಪರೂಪವಾದ ಮಹಾಭೂಮಂಡಲವನ್ನೂ ಏಳುಕುಲಪರ್ವತಗಳನ್ನೂ, ಸೃಷ್ಟಿಯ ಎಲ್ಲೆಲ್ಲವನ್ನೂ ಕಬಳಿಸಿದ ಅವನ ಕಂಠವನ್ನು ನೋಡಿದಿರಾ\! ದಾಸನಾದ ನನ್ನನ್ನು ಉಜ್ಜೀವನಗೊಳಿಸುವುದೇ ಅದು. \(೬\)



ತುಂಡುಚಂದ್ರ ಸೀಳುಚಂದ್ರ ಅಥವಾ ಬಾಲಚಂದ್ರನನ್ನು ತಲೆಯಲ್ಲಿ ಧರಿಸಿರುವವನು ಪರಶಿವನು. ಅವನ ಕೈಗೆ ಅಂಟಿಕೊಂಡು ಬಾಧೆಕೊಡುತ್ತಿದ್ದ ಬ್ರಹ್ಮಕಪಾಲವನ್ನು ಕೈಬಿಟ್ಟು ಉದುರಿಬೀಳೂವಂತೆ ಮಾಡಿ, ಅವನ ದುಃಖವನು ನೀಗಿಸಿದವನು ಸರ್ವೇಶ್ವರನು. ಆ ಸ್ವಾಮಿಯೇ ಈಗ ದುಂಬಿಗಳು ಗಾನಮಾಡುತ್ತಾ ಸುಳಿದಾಡುತ್ತಿರುವ ತೋಪುಗಳಿಂದ ಸುತ್ತುವರಿದಿರುವ ಶ್ರೀರಂಗದಲ್ಲಿ ಶ್ರೀರಂಗನಾಯಕನಾಗಿ ನೆಲಸಿದ್ದಾನೆ. ಅವನೇನು ಸಾಮಾನ್ಯನೇ? ಪ್ರಳಯಕಾಲದಲ್ಲಿ ದೇವತೆಗಳ ವಿವಿಧವರ್ಗಗಳ ಲೋಕಗಳನ್ನೂ, ಸಪ್ತಕುಲಪರ್ವತಗಳನ್ನೂ, ಭೂಮಂಡಲವನ್ನೂ ಸೃಷ್ಟಿಯ ಇತರ ಎಲ್ಲವನ್ನೂ ಕಬಳಿಸಿ ನಿಶ್ಚಿಂತೆಯಿಂದ ಪಾಲ್ಗಡಲಲ್ಲಿ ಪವಡಿಸಿ ಯೋಗನಿದ್ರೆಯಲ್ಲಿ ತೊಡಗಿದ ಅದ್ಭುತಕಾರಿಯೇ ಅವನು\! ತಿರುಪ್ಪಾಣರು ಸ್ವಾಮಿಯ ಕಂಠಸ್ಥಲವನ್ನು ನೋಡಿ ಆಶ್ಚರ್ಯಪಡುತ್ತಾರೆ:"ಇಡಿಯ ಬ್ರಹ್ಮಾಂಡವನ್ನೇ ನುಂಗಿಬಿಡುವ ಸ್ವಾಮಿಯ ಕಂಠ ಎಷ್ಟು ವಿಸ್ಮಯಾದ್ಭುತ\! "ಪವಡಿಸಿರುವ ಶ್ರೀರಂಗನಾಥನಲ್ಲಿ ಅದನ್ನು \(ಆ ಕಂಠವನ್ನು\) ಕಾಣುತ್ತಿರುವೆನಲ್ಲ\! ಆ ಕಂಠವೇ ಅಲ್ಲವೇ ನನ್ನನ್ನು ಮೇಲುಜೀವನಕ್ಕೆ ಒಯ್ಯುತ್ತಿರುವುದು?" ಎನ್ನುತ್ತಾರೆ.



೮೩

೭.ಕೈಯಿನಾರ್ ಶುರಿಙ್ಗನಲಾೞಿಯರ್ ನೀಳ್ ವರೈಪೋಲ್

ಮೆಯ್ಯನಾರ್, ತುಳಪವಿರೈಯಾರ್ ಕಮೞ್ ನೀಣ್ ಮುಡಿಯೆಮ್

ಐಯನಾರ್, ಅಣಿಯರಙ್ಗನಾರರವಿನಣೈಮಿಶೈ ಮೇಯಮಾಯನಾರ್

ಶೆಯ್ಯವಾಯ್ ಐಯೋ, ಎನ್ನೈಚ್ಚಿನ್ತೈಕವರ್ ನ್ದದುವೇ



ಕೈಯಿನ್=ಕೈಗಳಲ್ಲಿ, ಆರ್=ದೃಢವಾಗಿ, \(ತುಂಬ\) ಶುರಿಶಙ್ಗು=ಬಲಮುರಿ ಶಂಖವನ್ನೂ, ಅನಲ್ ಆೞಿಯರ್=ಬೆಂಕಿಯನ್ನುಗುಳುವ ಚಕ್ರಾಯುಧವನ್ನೂ ಉಳ್ಳವನಾಗಿ, ನೀಳ್ ವರೈಪೋಲ್=ಎತ್ತರವಾದ ಪರ್ವತದಂತೆ, ಮೆಯ್ಯನಾರ್=ದೇಹವನ್ನುಳ್ಳವನಾಗಿ, ತುಳಪಮ್=ತುಲಸಿಯ, ವಿರೈ=ಪರಿಮಳವು, ಆರ್=ತುಂಬಿಕೊಂಡು, ಕಮೞ್= ಘಮಘಮಿಸುವ, ನೀಳ್ ಮುಡಿ=ಉದ್ದನಾದ ಮುಡಿಯನ್ನುಳ್ಳ, ಎಮ್ ಐಯನಾರ್=ನಮ್ಮ ಸ್ವಾಮಿಯಾಗಿ, ಅಣಿ=ಸುಂದರವಾದ, ಅರಙ್ಗನಾರ್=ಶ್ರೀರಂಗನಾಥನು, ಅರವು ಇನ್ ಅಣೈ=ಶೇಷನ ಅಂದವಾದ ಹಾಸುಗೆಯ, ಮಿಶೈ=ಮೇಲೆ ಎತ್ತರದಲ್ಲಿ, ಮೇಯ=ಪವಡಿಸಿ ನೆಲಸಿರುವ, ಮಾಯನಾರ್=ಆಶ್ಚರ್ಯಕಾರಕನ, ಶೆಯ್ಯವಾಯ್=ಚೆಂದುಟಿಗಳು, ಐಯೋ=ಅಯ್ಯೋ, ಅದುವೇ=ಅವೇ, ಎನ್ನೈ=ನನ್ನ, ಚಿನ್ತೈ=ಮನಸ್ಸನ್ನು, ಕವರ್ ನ್ದದು=ಸೂರೆಗೊಂಡಿರುವುದು.



ಕೈಗಳಲ್ಲಿ ತುಂಬ ದೃಢವಾಗಿ ಬಲಮುರಿಶಂಖವನ್ನೂ ಬೆಂಕಿಯನ್ನುಗುಳುವ ಚಕ್ರಾಯುಧವನ್ನೂ ಉಳ್ಳವನಾಗಿ, ಉನ್ನತವಾದ ಪರ್ವತದಂತೆ ದೇಹವುಳ್ಳವನಾಗಿ, ತುಲಸಿಯ ಪರಿಮಳವು ತುಂಬಿ ಘಮಘಮಿಸುವ ಉದ್ದನಾದ ಮುಡಿಯನ್ನುಳ್ಳ ನಮ್ಮ ಸ್ವಾಮಿಯಾಗಿ, ಸುಂದರನಾದ ಶ್ರೀರಂಗನಾಥನು ಶೇಷನ ಅಂದವಾದ ಹಾಸುಗೆಯ ಮೇಲೆ ಎತ್ತರದಲ್ಲಿಪವಡಿಸಿರುವ \(ನೆಲಸಿರುವ\) ಆಶ್ಚರ್ಯಕಾರಕನ ಆ ಚೆಂದುಟಿಗಳೇ, ಅಯ್ಯೋ ನನ್ನ ಮನಸ್ಸನ್ನು ಸೂರೆಗೊಂಡಿರುವೆಯಲ್ಲ\!\(೭\)



ತಿರುಪ್ಪಾಣರು ಇದುವರೆಗೆ ಕ್ರಮವಾಗಿ ಅಡಿಯಿಂದ ಕಂಠದವರೆಗೆ ಸ್ವಾಮಿಯನ್ನು ದರ್ಶನ ಮಾಡಿ ಆಯಿತು. ಈಗ ಸ್ವಾಮಿಯ ಇಡಿಯ ದೇಹವೇ ಅವರ ಕಣ್ಣಮುಂದೆ ಕಂಗೊಳಿಸುತ್ತಿದೆ. ಸ್ವಾಮಿಯ ಕೈಗಳಲ್ಲಿ ಶಂಖವೂ ಚಕ್ರವೂ ಇವೆ.. ಎತ್ತರದಲ್ಲಿ ಶೇಷನ ಇನಿದಾದ ಹಾಸುಗೆಯ ಮೇಲೆ ಸ್ವಾಮಿಯು ಪವಡಿಸಿದ್ದಾನೆ.ಅವನ ಇಡಿಯ ದೇಹವು ಉನ್ನತವಾದ ಬೆಟ್ಟದಂತೆ ಗಂಭೀರವಾಗಿ ಹರಡಿದಂತೆ ಕಂಡುಬರುತ್ತಿದೆ. ಉದ್ದನಾದ ಮುಡಿಗೆ ತುಲಸಿಯ ಹಾರವನ್ನು ಮುಡಿಸಿದೆ. ಅದು ಅತಿಶಯವಾದ ಪರಿಮಳದಿಂದ ಕೂಡಿ ಘಮಘಮಿಸುತ್ತಿದೆ. ಆಶ್ಚರ್ಯಕಾರಕನಾಗಿ ಪವಡಿಸಿರುವ ಸ್ವಾಮಿಯ ಚೆಂದುಟಿಗಳಂತು, ಆಹಾ, ಅದೆಷ್ಟು ಸೊಗಸು\! ಅದೆಷ್ಟು ಆಕರ್ಷಕ\!



ತಿರುಪ್ಪಾಣರು ಹೇಳುತ್ತಾರೆ: "ಆಹಾ, ಸ್ವಾಮಿಯ ಆ ಚೆಂದುಟಿಗಳನ್ನು ವರ್ಣಿಸಿ ಹೇಳುವುದೆಂತು? ಕೃಪಾಪೂರಿತವಾದ ಮುಗುಳ್ನಗೆಯಿಂದ ಕೂಡಿ, ಆ ತುಟಿಗಳು ನನ್ನ ಮನಸ್ಸನ್ನೆಲ್ಲಾ ಸೂರೆಗೊಂಡಿವೆಯಲ್ಲ\!"



೮೪

೮.ಪರಿಯನಾಹಿ ವನ್ದ ವವುಣನುಡಲ್ ಕೀಣ್ಡ, ಅಮರರ್

ಕ್ಕರಿಯವಾದಿ ಪ್ಪಿರಾನರಙ್ಗತ್ತಮಲನ್ ಮುಹತ್ತು

ಕರಿಯವಾಹಿ ಪ್ಪುಡೈಪರನ್ದುಮಿಳಿರ್ ನ್ದು ಶೆವ್ವರಿಯೋಡಿ, ನೀಣ್ಡವ

ಪ್ಪೆರಿಯವಾಯ ಕಣ್ ಹಳೆನ್ನೈಪ್ಪೇದೈಮೈ ಶೆಯ್ದನವೇ



ಪರಿಯನ್ ಆಹಿ=ಬಹಳ ಸ್ಥೂಲದೇಹದವನಾಗಿ, ವನ್ದ=ಬಂದ, ಅವುಣನ್=ಹಿರಣ್ಯಕಶಿಪುವಿನ, ಉಡಲ್=ದೇಹವನ್ನು, ಕೀಣ್ಡ=ಸೀಳಿದವನು, ಅಮರರ್ ಕ್ಕು=ದೇವತೆಗಳಿಗೆ, ಅರಿಯ=ಅಪರೂಪನಾದವನು, ಆದಿ=ಆದಿಯೂ, ಪಿರಾನ್=ಸರ್ವೇಶ್ವರನೂ, ಅರಙ್ಗತ್ತು=ಶ್ರೀರಂಗದ, ಅಮಲನ್=ಪರಮಪಾವನನೂ\(ಆದ ಶ್ರೀರಂಗನಾಥನ\)ಆದವನ, ಮುಹತ್ತು=ಮುಖದಲ್ಲಿ, ಕರಿಯ ಆಹಿ=ಕಪ್ಪಾಗಿ, ಪುಡೈಪರನ್ದು=ವಿಶಾಲವಾಗಿ ಹರಡಿ, ಮಿಳಿರ್ ನ್ದು=ಹೊಳೆಯುತ್ತಾ, ಶೆವ್ವರಿ ಓಡಿ=ಕೆಂಬಣ್ಣ ಹರಿದು, ನೀಣ್ಡ=ದೀರ್ಘವಾದ, ಪೆರಿಯ ಆಯ=ಹಿರಿಮೆಯನ್ನು ಸೂಚಿಸುವ, ಕಣ್ ಹಳ್=ಕಣ್ಣುಗಳು, ಎನ್ನೈ=ನನ್ನನ್ನು, ಪೇದೈಮೈ=ಉನ್ಮತ್ತನನ್ನಾಗಿ, ಶೆಯ್ದನವೇ=ಮಾಡಿವೆಯಲ್ಲ\!



ಬಹಳ ಸ್ಥೂಲದೇಹದವನಾಗಿ ಬಂದ ಹಿರಣ್ಯಕಶಿಪುವಿನ ಒಡಲನ್ನು ಸೀಳಿದವನು, ದೇವತೆಗಳಿಗೆ ಅಪರೂಪನೆನಿಸಿದವನು, ಆದಿಯು, ಸರ್ವೇಶ್ವರನು, ಆದ ಶ್ರೀರಂಗನಾಥನ ಮುಖದಲ್ಲಿ ಕಪ್ಪಾಗಿ, ವಿಶಾಲವಾಗಿ ಹರಡಿ, ಹೊಳೆಯುತ್ತಾ ಕೆಂಬಣ್ಣ ಹರಿದು, ದೀರ್ಘವಾದ ಹಿರಿಮೆಯನ್ನು ಸೂಚಿಸುವ ಕಣ್ಣುಗಳು ನನ್ನನ್ನು ಉನ್ಮತ್ತನನ್ನಾಗಿ ಮಾಡಿವೆಯಲ್ಲ\! \(೮\)



ತಿರುಪ್ಪಾಣರನ್ನು ಭಗವಂತನ ಚೆಂದುಟಿಗಳು ಸೂರೆಗೊಂಡಿದ್ದವು. ಈಗ ಅವುಗಳಿಗಿಂತಲೂ ಒಂದು ಕೈಮಿಗಿಲೆನಿಸಿದ ಸ್ವಾಮಿಯ ಕಣ್ಣುಗಳುಅವರಿಗೆ ಹುಚ್ಚು ಹಿಡಿಸುತ್ತವೆ. ಅವುಗಳನ್ನು ಅವರು ವರ್ಣಿಸುವ ಬಗೆ ಎಷ್ಟು ಸಹಜಸುಂದರ\! ಬಳಸಿಕೊಂಡಿರುವ ವಿಶೇಷಣಗಳೂ ಹಾಗೆಯೇ ಇವೆ.



ಭಗವಂತನ ಮುಖವನ್ನು ನೋಡಿ ಆಕರ್ಷಿತವಾದದ್ದು ಅವನ ಮಂದಹಾಸದಿಂದ ಮತ್ತು ಕಟಾಕ್ಷದಿಂದ, ಮಂದಹಾಸವು ಆೞ್ವಾರರ ಮನವನ್ನು ಸೂರೆಗೊಂಡು, ಬೇರೆ ಯಾವ ಚಿಂತನೆಗೂ ಎಡೆಯಿಲ್ಲದಂತೆ ಮಾಡಿತು. ಈಗ ಭಗವಂತನ ಕಣ್ಣುಗಳಲ್ಲಿ ಚಿಮ್ಮಿ ಹೊಳೆಯುವ ಕೃಪಾಕಟಾಕ್ಷವು ಆೞ್ವಾರರನ್ನು ಭ್ರಮಿಸುವಂತೆ ಮಾಡಿಬಿಡುತ್ತದೆ. "ಅಯ್ಯೋ, ಅವು ನನ್ನನ್ನು ಉನ್ಮತ್ತನನ್ನಾಗಿ ಮಾಡಿವೆಯಲ್ಲ\!" ಎಂದು ಉದ್ವೇಗಗೊಂಡು ಅವರೇ ಹೇಳುತ್ತಾರೆ.



೯.ಆಲಮಾಮರತ್ತಿನಿಲೈಮೇಲೊರುಪಾಲಹನಾಯ್

ಞಾಲಮೆೞು ಮುಣ್ಡಾನರಙ್ಗತ್ತರವಿನಣೈಯಾನ್

ಕೋಲಮಾಮಣಿಯಾರಮುಮ್ ಮುತ್ತುತ್ತಾಮಮುಮ್ ಮುಡಿವಿಲ್ಲದೋರೆೞಿಲ್

ನೀಲಮೇನಿ ಐಯೋ, ನಿಱೈಕೊಣ್ಡದೆನ್ನೆಂಜಿನೈಯೇ



ಆಲಮ್=ಆಲದ, ಮಾ=ದೊಡ್ಡ, ಮರತ್ತಿನ್=ಮರದ, ಇಲೈ ಮೇಲ್=ಎಲೆಯ ಮೇಲೆ, ಒರು=ಸಾಟಿಯಿಲ್ಲದ, ಪಾಲಕನ್ ಆಯ್=ಮಗುವಾಗಿ, ಞಲಮ್ ಏೞುಮ್ ಉಣ್ಡಾನ್=ಏಳು ಲೋಕಗಳನ್ನು ಉಂಡವನಾಗಿ



೮೫

ಅರಙ್ಗತ್ತು=ಶ್ರೀರಂಗದಲ್ಲಿ, ಅರವು ಇನ್ ಅಣೈ ಯಾನ್=ಮಧುರವಾದ ಶೇಷಶಯನದಲ್ಲಿರುವವನು\(ಶ್ರೀರಂಗನಾಥನ\), ಕೋಲಮ್ =ಸುಂದರವಾದ, ಮಾ=ಉತ್ಕೃಷ್ಟವಾದ, ಮಣಿ ಆರಮುಮ್=ರತ್ನಗಳ ಹಾರವನ್ನೂ, ಮುತ್ತುತಾಮಮುಮ್=ಮುತ್ತಿನ ಹಾರವೇ ಮೊದಲಾದ ವಿವಿಧ ಆಭರಣಗಳನ್ನೂ, ಮುಡಿವು ಇಲ್ಲದು=ಕೊನೆಮೊದಲಿಲ್ಲದ ಅಪರಿಮಿತವಾಗಿ ಬೆಳಗುವ, ಓರ್ ಎೞಿಲ್=ಅಸದೃಶವಾದ ಸೊಬಗಿನ, ನೀಲಮ್=ನೀಲವರ್ಣದ\(ಇಂದ್ರನೀಲಮಣಿಯ ಹಾಗಿರುವ\), ಮೇನಿ=ಭವ್ಯದೇಹವು, ಎನ್ ನೆಂಜಿನೈ-ನನ್ನ ಮನಸ್ಸಿನ, ನಿಱೈ-ತುಂಬ, ಕೊಣ್ಡದು ಐಯೋ=ಆಕ್ರಮಿಸಿಬಿಟ್ಟಿದೆಯಲ್ಲಾ\! ಅಯ್ಯೋ\!



ದೊಡ್ಡದಾದ ಆಲದಮರದ ಎಲೆಯಮೇಲೆ ಸಾಟಿಯಿಲ್ಲದ ಮಗುವಾಗಿ, ಏಳು ಲೋಕಗಳನ್ನೂ ಉಂಡು, ಶ್ರೀರಂಗದಲ್ಲಿ ಮಧುರವಾದ ಶೇಷಶಯನದಲ್ಲಿರುವ ಶ್ರೀರಂಗನಾಥನ ಸುಂದರವಾದ ಉತ್ಕೃಷ್ಟವಾದ ರತ್ನಗಳ ಹಾರವನ್ನೂ, ಮುತ್ತಿನ ಹಾರವೇ ಮೊದಲಾದ ನಾನಾ ಆಭರಣಗಳನ್ನೂ, ಕೊನೆಮೊದಲಿಲ್ಲದೆ ಅಪರಿಮಿತವಾಗಿ ಬೆಳಗುವ ಅಸದೃಶವಾದ ಸೊನಗಿನ ಇಂದ್ರನೀಲಮಣಿಯ ಭವ್ಯದೇಹವು ನನ್ನ ಮನಸ್ಸನ್ನು ಪೂರ್ತಿಯಾಗಿ ಆವರಿಸಿಬಿಟ್ಟಿದೆಯಲ್ಲ\! \(೯\)



ಶ್ರೀರಂಗನಾಥನ ಒಂದೊಂದು ಅವಯವವನ್ನೇ ನೋಡುತ್ತಾ, ಅದರ ದಿವ್ಯಸೊಬಗನ್ನು ಅನುಭವಿಸುತ್ತಾ, ಬಂದ ತಿರುಪ್ಪಾಣರಿಗೆ ಈಗ ಸ್ವಾಮಿಯ ಎಲ್ಲ ಅವಯವಗಳೂ ಒಟ್ಟಾಗಿ ಪೂರ್ತಿಯಾದ ಪವಡಿಸಿರುವ ರೂಪ ಕಂಡುಬರುತ್ತದೆ. ನೋಡುತ್ತಿದ್ದ ಹಾಗೆಯೇ ಸ್ವಾಮಿಯ ಒಮ್ದೊಂದು ಅವಯವವೂ ಅವರ \(ತಿರುಪ್ಪಾಣರ\) ಅಂತರಂಗವನ್ನು ಪ್ರವೇಶಿಸಿ, ಅಲ್ಲಿ ಸ್ಥಿರವಾಗಿ ನೆಲಸಿತ್ತು. ಈಗ ಸ್ವಾಮಿಯ ಪೂರ್ಣರೂಪವೇ ಅವರ ಮನಸ್ಸನ್ನು ಆವರಿಸಿದೆ. ಜೊತೆಗೆ ದಿವ್ಯವಾದ ಅಪರೂಪವಾದ ಸ್ವಾಮಿಯ ದೇಹಕಾಂತಿಯೂ ಕೂಡಿಕೊಂಡು ತಿರುಪ್ಪಾಣರನ್ನು ಭ್ರಮಿಸುವಂತೆ ಮಾಡಿದೆ. ಅವರು ಭಗವಂತನನ್ನು ಸ್ತುತ್ಸಿಉತ್ತಾರೆ. ಅವರು ಹೇಳುತ್ತಾರೆ:ಒಂದು ಸಮಯದಲ್ಲಿ ಏಳು ಲೋಕಗಳನ್ನೂ ನುಂಗಿಹಾಕಿ ಏನೂ ಅರಿಯದ ಮಗುವಿನಂತೆ ಪಾಲ್ಗಡಲಲ್ಲಿ ಆಲದೆಲೆಯ ಮೇಲೆ ಮಲಗಿ ಯೋಗನಿದ್ದೆಯಲ್ಲಿ ತೊಡಗಿದ ಅದ್ಭುತಕಾರಿಯಾದ ಸರ್ವೇಶ್ವರನೇ ಈಗ ಶ್ರೀರಂಗದಲ್ಲಿ ಶ್ರೀರಂಗನಾಥನಾಗಿ ಇನಿದಾದ ಶೇಷಶಯನದಲ್ಲಿ ಪವಡಿಸಿದ್ದಾನಲ್ಲ\! ಹೊಳೆಹೊಳೆಯುವ ಅನರ್ಘ್ಯವಾದ ಮುತ್ತುರತ್ನಗಳ ಬಗೆಬಗೆಯ ಹಾರಗಳನ್ನೂ, ಬಗೆಬಗೆಯ ಆಭರಣಗಳನ್ನೂ ತೊಟ್ಟು ಬೆಳಗುತ್ತಿದ್ದಾನಲ್ಲ\! ಅಸದೃಶವಾದ ಪ್ರಕಾಶದಿಂದ ಹೊಳೆಯುವ ದಿವ್ಯವಾದ ಇಂದ್ರನೀಲಮಣಿಯಂತೆ ಸ್ವಾಮಿಯ ಇಡಿಯ ಶರೀರವೇ ಶೋಭಿಸುತ್ತಿದೆಯಲ್ಲ\! ಕಣ್ಣಮುಂದೆ ಕಾಣಿಸುತ್ತಿರುವ ಸ್ವಾಮಿಯ ಶೋಭಿಸುವ ರೂಪವೆಲ್ಲವೂ ನನ್ನ ಚಿತ್ತದಲ್ಲಿ ತುಂಬಿಕೊಂಡು ಬೆಳಗುತ್ತಿದೆಯಲ್ಲ\! ಅಯ್ಯೋ, ಅದಷ್ಟನ್ನೂ ಒಟ್ಟಾಗಿ ಅನುಭವಿಸುವ ಸಾಮರ್ಥ್ಯವನ್ನು ಪಡೆದುಕೊಂಡಿದ್ದೇನೆಯೇ?



೧೦.ಕೊಣ್ಡಲ್ ವಣ್ಣನೈಕ್ಕೋವಲನಾಯ್ ವೆಣ್ಣೆಯ್

ಉಣ್ಡವಾಯನ್, ಎನ್ನುಳ್ಳಮ್ ಕವರ್ ನ್ದಾನೈ

ಅಣ್ಡರ್ ಕೋನಣಿಯರಙ್ಗನ್ ಎನ್ನಮುದಿನೈ

ಕ್ಕಣ್ಡಕಣ್ ಹಳ್, ಮಟ್ರೊನ್ಱಿನೈಕ್ಕಾಣಾವೇ



೮೬

ಕೊಣ್ಡಲ್ ವಣ್ಣನೈ=ಕಾರ್ಮುಗಿಲಿನ ಬಣ್ಣದವನನ್ನು, ಕೋವಲನ್ ಆಯ್=ಗೋವಳನಾಗಿ, ವೆಣ್ಣೆಯ್=ಬೆಣ್ಣೆಯನ್ನು, ಉಣ್ಡವಾಯನ್=ಉಂಡ ಬಾಯಿಯವನನ್ನು, ಎನ್=ನನ್ನ, ಉಳ್ಳಮ್=ಚಿತ್ತವನ್ನು, ಕವರ್ ನ್ದನೈ= ಸೂರೆಗೊಂಡವನನ್ನು, ಅಣ್ಡರ್ ಕೋನ್=ದೇವಾಧಿದೇವನನ್ನು, ಅಣಿ=ಸುಂದರವಾಗಿ ಅಣಿಗೊಂಡಿರುವ, ಅರಙ್ಗನ್=ಶ್ರೀರಂಗನಾಥನನ್ನು, ಎನ್ ಅಮುದಿನೈ=ನನ್ನ ಅಮೃತಸ್ವರೂಪನನ್ನು, ಕಣ್ಡಕಣ್ ಹಳ್=\(ಕಂಡು ಅನುಭವಿಸಿದ\), ಕಣ್ಣುಗಳು, ಮಟ್ರು=ಬೇರೆ, ಒನ್ಱಿನೈ=ಏನೊಂದನ್ನೂ, ಕಾಣಾವೇ=ನೋಡಲಾರವಲ್ಲ\!



ಕಾರ್ಮುಗಿಲಿನ ಬಣ್ಣದವನನ್ನು, ಗೋವಳನಾಗಿ ಬೆಣ್ಣೆಯನ್ನುಂಡ ಬಾಯಿಯವನನ್ನು, ನನ್ನ ಚಿತ್ತವನ್ನು ಸೋರೆಗೊಂಡವನನ್ನು, ದೇವಾಧಿದೇವನನ್ನು, ಸುಂದರವಾಗಿ ಅಲಂಕೃತನಾದ ಶ್ರೀರಂಗನಾಥನನ್ನು, ನನ್ನ ಅಮೃತಸ್ವರೂಪನನ್ನು, ಕಂಡು ಅನುಭವಿಸಿದ ಕಣ್ಣುಗಳು ಬೇರೆ ಏನೊಂದನ್ನೂ ನೋಡಲಾರವಲ್ಲ\! \(೧೦\)



ತಿರುಪ್ಪಾಣರು ಹಾಡಿದ ಹತ್ತೇ ಪಾಶುರಗಳಲ್ಲಿ ಇದು ಕಡೆಯಪಾಶುರ. ಇತರ ಪಾಶುರಗಳಿಗೆ ಕಿರೀಟಪ್ರಾಯವಾದದ್ದು\! ಮಿಕ್ಕ ಒಂದೊಂದು ಪಾಶುರದಲ್ಲೂ ಸ್ವಾಮಿಯಾದ ಶ್ರೀರಂಗನಾಥನ ಅರ್ಚಾಸ್ವರೂಪದ ಒಂದೊಂದು ಅವಯವದ ವರ್ಣನೆಯನ್ನೂ ಅವುಗಳನ್ನು ಕಂಡಾಗ ತಮಗಾದ ದಿವ್ಯಾನುಭವವನ್ನೂ ಆೞ್ವಾರರು ತೋಡಿಕೊಂಡಿದ್ದಾರೆ. ಇದರ ಹಿಂದಿನ ಪಾಶುರದಲ್ಲಿ, ಎಂದರೆ ಒಂಬತ್ತನೆಯ ಪಾಶ್ರದಲ್ಲಿ, ಭಗವಂತನ ವಿಶಿಷ್ಟಸೌಂದರ್ಯವು ಆೞ್ವಾರರ ಹೃದಯವನ್ನು ತುಂಬಿಕೊಂಡ ಪರಿಯನ್ನು ಹೇಳಿದ್ದಾರೆ. ಈ ಪಾಶುರದಲ್ಲಿ ಭಗವಂತನ ಇನ್ನೂ ಕೆಲವು ವಿಶಿಷ್ಟಗುಣಗಳನ್ನು ಹೇಳುತ್ತಾ ಅವುಗಳ ಪರಿಣಾಮ ತಮ್ಮ ಮೇಲೆ ಎಂಥಾದ್ದೂ ಎಂದು ಹೇಳೂತ್ತಾರೆ.



ಶ್ರೀರಂಗನಾಥನು "ಕಾರ್ಮುಗಿಲ ಬಣ್ಣದವನು". ವಿಸ್ತಾರವಾದ ಕಡಲಿನ ನೀರನ್ನು ಸಮೃದ್ಧಿಯಗಿ ತುಂಬಿಕೊಂಡು ಬಾನಿನಲ್ಲಿ ಮೆಲ್ಲಮೆಲ್ಲನೆ ಸರಿದು ಬರುತ್ತಾ, ಕಾವೇರಿಯ ನಡುಗಡ್ಡೆಯಾದ ಶ್ರೀರಂಗದ ಪ್ರಕೃತಿ ಸೌಂದರ್ಯವನ್ನು ಕಂಡು, ಹರ್ಷಿಸಿ, ಅಲ್ಲೇ ಇಳಿದು ನೆಲಸಿದೆಯೋ ಈ ಕಾರ್ಮುಗಿಲು\! ಅಥವಾ, ಪರಮಪದದಲ್ಲಿ ನಿರ್ಲಿಪ್ತನಾಗಿ ಇರುವ ಸರ್ವೇಶ್ವರನು ಭೂಲೋಕದ ಜನರ ಅಪಾರವಾದ ಸಂಕಟವನ್ನು ಕಂಡು, ಮರುಗಿ, ಅವುಗಳನ್ನು ನೀಗಿಸುವುದಕ್ಕಾಗಿ ಅಪರಿಮಿತವಾದ ಕರುಣಾರಸವನ್ನು ತುಂಬಿಕೊಂಡು ಶ್ರೀರಂಗದಲ್ಲಿ ಕಾರ್ಮುಗಿಲಿನ ರೂಪತಳೆದು ನೆಲಸಿದನೋ\! ಅಥವಾ, ಕಡಲಿನಲ್ಲಿ ಪವಡಿಸಿರುವ ಸರ್ವೇಶ್ವರನು ಕಡಲವಣ್ಣವೇ ಆದ, ಅತಿಶಯ ಸೌಂದರ್ಯದಿಂದ ಮೆರೆಯುವ, ಕಾರ್ಮುಗಿಲಿನಂತೆ ಶ್ರೀರಂಗದಲ್ಲಿ ಶ್ರೀರಂಗನಾಥನಾಗಿ ಕಂಡುಬರುತ್ತಿದ್ದಾನೋ\!



ಆೞ್ವಾರರು ಹೇಳುತ್ತಾರೆ: ಪಾಲ್ಗಡಲಲ್ಲಿ ಯೋಗನಿದ್ರೆಯಲ್ಲಿ ಪವಡಿಸಿರುವ ಸರ್ವೇಶ್ವರನೇ ಕಡಲವಣ್ಣನಾಗಿ, ಸುಂದರನಾಗಿ, ಅಣಿಯಾಗಿ ಅಲಂಕೃತನಾಗಿ, ಶ್ರೀರಂಗದಲ್ಲಿ ಶ್ರೀರಂಗನಾಥನಾಗಿ ನೆಲಸಿದ್ದಾನೆ\! ನಂದಗೋಕುಲದಲ್ಲಿ ಹುಟ್ಟಿ ಗೋವಳನಾಗಿ ಬೆಣ್ಣೆಯನ್ನುಂಡು ಸಂತಸಗೊಂಡವನೂ ಅವನೇ\! "ನನ್ನ ಅಮೃತ"ವಾಗಿರುವವನೂ ಅವನೇ\! ಅವನೇ ನನ್ನ ಚಿತ್ತವನ್ನು ಸೂರೆಗೊಂಡವನೂ\! ದೇವಾಧಿದೇವನೂ ಅವನೇ\!



ದೇವತೆಗಳಿಗೆ ದೊರೆತ ಅಮೃತಕ್ಕಾಗಿ ಅವರು ತಮ್ಮ ಕಡುಶತ್ರುಗಳಾದ ಅಸುರರೊಡನೆಯೇ ಕೂಡಿಕೊಳ್ಳಬೇಕಾಯಿತು ಮತ್ತು ಪಾಲ್ಗಡಲನ್ನು ಕಡೆಯುವ ಕಷ್ಟವನ್ನು ಪಡಬೇಕಾಯಿತು. ದೇವತೆಗಳ ಅಮೃತ ಅವರಿಗೆ ಅಮರತ್ವವನ್ನು ತಂದಿತು. ಅಷ್ಟರಿಂದಲೇ ಅವರು ತೃಪ್ತರಾದರು. ಆೞ್ವಾರರಿಗೆ ದೊರೆತ ಈ "ಅಮೃತ"ವಾದರೋ, ಅತಿ ಸುಲಭವಾಗಿ, ಅವರಿಗೆ ಯಾವಕಷ್ಟವೂ ಇಲ್ಲದಂತೆ ದೊರೆತದ್ದು\! ಎಂದೆಂದಿಗೂ ಅದು ಅವರಿಗೆ ತೃಪ್ತಿತಾರಗ- "ಆರಾವಮದು"- ಅಮೃತ\! ಮಹದಾನಂದವನ್ನುಂಟು ಮಾಡುವ ಅಮೃತ ಅದು\!



೮೭



ಆೞ್ವಾರರು ಹೇಳುತ್ತಾರೆ: ನನ್ನ ಚಿತ್ತವನ್ನು ಸೂರೆಗೊಂಡ, ನನ್ನ ಅಂತರಂಗದಲ್ಲೆಲ್ಲಾ ಆವರಿಸಿಕೊಂಡಿರುವ, ನಾನು ನನ್ನ ಕಣ್ತುಂಬ ನೋಡಿ ನಲಿಯುತ್ತಿರುವ ದಿವ್ಯಸುಂದರಮೂರ್ತಿಯಾದ ಭಗವಂತನನ್ನು ನೋಡುವ ಈ ಕಣ್ಣುಗಳಿಗೆ ಬೇರೆ ಏನೊಂದು ವಸ್ತುವೂ, ಅದು ಎಷ್ಟೇ ಸೊಗಸಾಗಿದ್ದರೂ ರುಚಿಸದು. ನನಗೆ ಕಾಣಿಸುತ್ತಿರುವುದೆಲ್ಲ ತ್ರಿವಿಕ್ರಮನಾಗಿ ಇಡಿಯ ಬ್ರಹ್ಮಾಂಡವನ್ನೇ ಆವರಿಸಿದ ಭಗವಂತನ ಸ್ವರೂಪಮಾತ್ರವೇ. ಆದ್ದರಿಂದ, ಸ್ವಾಮಿಯಾದ ನಿನ್ನನ್ನು ಕಂಡ ಕಣ್ಣುಗಳಿಂದ ಬೇರೆ ಯಾವುದನ್ನೂ ನೋಡಲಾರೆ; ನೋಡಲೊಲ್ಲೆ; ನೋಡುವುದೇ ಇಲ್ಲ\!



ಎಷ್ಟು ರಮ್ಯವಾದ, ಹೃದಯವನ್ನು ಸೂರೆಗೊಂಡು ಹೄದಯದಿಂದ ಉಕ್ಕಿಹರಿಯುವ, ಭಾವನೆ ಇದು\! ಆೞ್ವಾರರು ನಿಜವಾಗಿಯೂ ಇದನ್ನು ಅನುಭವಿಸುತ್ತಾ ಇದನ್ನೇ ಉದ್ಗರಿಸುತ್ತಾ, ಭಗವಂತನಲ್ಲಿ ಲೀನರಾದರು\! ಭಗವಂತನನ್ನು ಕಂಡಬಳಿಕ ಬೇರೇನು ಬೇಕು? ಬೇರೇನು ಉಳಿದಿರುವುದು?



ತಿರುಪ್ಪಾಣಾೞ್ವಾರರ ರಚನೆಯನ್ನು "ಅಮಲನಾದಿಪಿರಾನ್"- ಎಂದು ಕರೆಯಲಾಗಿದೆ. ಇದು ಮೊದಲಪಾಶುರದ ಮೊದಲ ಮೂರುಪದಗಳು. ಒಂದೊಂದೂ ಭಗವಂತನ ಕಲ್ಯಾಣಗುಣವನ್ನು ಹೇಳುತ್ತದೆ. ಭಗವಂತನ ವಿಷಯವನ್ನೇ ಮೊದಲಿನಿಂದ ಕಡೆಯವರೆಗೂ ಇದರಲ್ಲಿ ತುಂಬಿಹೇಳಿರುವುದರಿಂದ ಈ ಹೆಸರು ಇದಕ್ಕೆ ಬಲುಚೆನ್ನಾಗಿ ಒಪ್ಪುತ್ತದೆ.



ಆೞ್ವಾರರು ಈ ಹತ್ತುಪಾಶುರಗಳಲ್ಲಿ ತಮ್ಮ ಹೆಸರನ್ನಾಗಲಿ, ತಮ್ಮ ವಿಷಯವನ್ನಾಗಲಿ, ತಮ್ಮ ಹಿರಿಮೆಯನ್ನಾಗಲಿ, ತಮ್ಮ ಬರಹದ ವೈಶಿಷ್ಟ್ಯವನ್ನಾಗಲಿ, ಎಲ್ಲಿಯೂ ಯಾವರೀತಿಯಲ್ಲೂ ಹೇಳಿಕೊಂಡಿಲ್ಲ. ಅತ್ಯಂತ ಕೀಳಾದ ತಮ್ಮನ್ನು ಉದ್ಧರಿಸುವುದರಲ್ಲಿ ಭಗವಂತ ಕಾರುಣ್ಯವೆಷ್ಟು ಹಿರಿದೆಂದೂ, ಭಗವಂತನ ಸಾಕ್ಷಾತ್ ದರ್ಶನವಾದಾಗ ತಮಗೆ ಉಆವ ಅನುಭವವುಂಟಾಯಿತೆಂದೂ ಹೇಳಿಕೊಂಡಿದ್ದಾರೆ. ಅಷ್ಟೇ ಹೊರತು, ಇತರರಿಗೆ ಉಪದೇಶರೂಪದಲ್ಲಿಯಾಗಲಿ, ತತ್ವಗಳ ರೂಪದಲ್ಲಿಯಾಗಲಿ, ಫಲಶ್ರುತಿಯ ರೂಪದಲ್ಲಿಯಾಗಲಿ ಏನನ್ನೂ ಹೇಳಿಲ್ಲ. ಈ ದಿಸೆಯಲ್ಲಿ ಇತರ ಎಲ್ಲ ಅೞ್ವರರಿಗಿಂತಲೂ ಇವರ ಹಿರಿಮೆ ಬಲುದೊಡ್ಡದು. ಭಗವಂತನ ಸನ್ನಿಧಿಯಲ್ಲಿ, ಭಗವಂತನನ್ನು ಕಣ್ಣಾರ ಕಾಣುತ್ತಾ, ಹೃದಯದಿಂದ ಉಕ್ಕಿಬರುವ ಭಗವದ್ವಿಷಯಿಕವಾದ ಭಾವನೆಗಳನ್ನು ಉದ್ಗರಿಸುತ್ತಿರುವಾಗ, ತಾನು ಯಾರು ತನ್ನ ಹಿರಿಮೆ ಏನು ಎಂಬುದಕ್ಕೆ ಎಡೆಯುಂಟೇ? ಅದನ್ನು ಪೂರ್ತಿಯಾಗಿ ತೊಡೆದು ಹಾಕಿದಾಗಲೇ ಅಲ್ಲವೇ ಭಗವಂತನ ಪೂರ್ಣಾನುಭವವುಂಟಾಗುವುದು? ಆದ್ದರಿಂದಲೇ ತಿರುಪ್ಪಾಣರು ಆೞ್ವಾರರುಗಳಲ್ಲೆಲ್ಲಾ ಅತ್ಯಂತ ಶ್ರೇಷ್ಠತೆ ಪಡೆದವರು\!



ಆೞ್ವಾರರು ತಮ್ಮ ಮೊದಲ ಮೂರುಪಾಶುರಗಳನ್ನು ಅ-ಉ-ಮ ಎಂಬ ಮೂರು ಅಕ್ಷರಗಳಿಂದ ಪ್ರಾರಂಭಿಸಿದ್ದಾರೆ. ಈ ಮೂರೂ ಕೂಡಿಕೊಂಡು "ಓಂ"ಕಾರವಾಗುವುದು. ಓಂಕಾರವನ್ನು ಉಚ್ಚರಿಸಿ ತರುವಾಯವೇ ಇದರಲ್ಲಿ ಗೂಢಾರ್ಥವನ್ನು ಅಡಕಮಾಡಲಾಗಿದೆ ಎಂದು ತಿಳಿದವರು ಹೇಳುತ್ತಾರೆ. ಭಗವಂತನ ಸನ್ನಿಧಿಯಲ್ಲಿ, ಭಗವಂತನನ್ನು ಹೇಗೆ ದರ್ಶನಮಾಡಬೇಕೆಂಬುದನ್ನೂ, ಅದರಿಂದ ಹೇಗೆ ಲಾಭವನ್ನು ಪಡೆದುಕೊಳ್ಳಬೇಕೆಂಬುದನ್ನೂ ಈ ಹತ್ತುಪಾಶುರಗಳು ಸ್ಪಷ್ಟವಾಗಿ ವಿವರಿಸಿ ಹೇಳುತ್ತವೆ.



ಹತ್ತೇ ಪಾಶುರಗಳ ಈ "ಅಮಲನಾದಿ ಪಿರಾನ್"- ಎಂಬುದಕ್ಕೆ ವಿಪುಲವಾಗಿ ವ್ಯಾಖ್ಯಾನಗಳನ್ನೂ ಅಡಗಿರುವ ಗೂಢಾರ್ಥಗಳನ್ನೂ ವಿವರಿಸಿ ಹೇಳಿದ ಮಹನೀಯರಿದ್ದಾರೆ. ಅವರ ಗ್ರಂಥಗಳಿಂದ ಹೆಚ್ಚು ಜ್ಞಾನಸಂಪಾದನೆಗೆ ಅವಕಾಶವಿದೆ, ಖಂಡಿತವಾಗಿಯೂ



ಶ್ರೀಃ

ಶ್ರೀಯೈ ನಮಃ



**ಕಣ್ಣಿನುಣ್ ಶಿಱುತ್ತಾಮ್ಬು**



**\(ಮಧುರಕವಿ ಆೞ್ವಾರರ ವಿರಚಿತ\)**



\(ತಮಿಳಿನಲ್ಲಿ ಮೂಲ,ಕನ್ನಡದಲ್ಲಿ ಪ್ರತಿಪದಾರ್ಥ, ತಾತ್ಪರ್ಯ, ಮತ್ತು ವಿವರಣೆಯೊಡನೆ\)




## तनियन्
**ಅಮಲನಾದಿ ಪಿರಾನ್**

\(ತಿರುಪ್ಪಾಣಿ ಆೞ್ವಾರರ ವಿರಚಿತ\)



ತನಿಗಳು

೧.



೧.ಆಪಾದಚೂಡ ಮನುಭೂಯ ಹರಿಮ್ ಶಯಾನಮ್

ಮಧ್ಯೇ ಕವೇರ ದುಹಿತುರ್ಮುದಿತಾನ್ತರಾತ್ಮಾ |

ಅದ್ರಷ್ಟೃತಾಂ ನಯನಯೋರ್ವಿಷಯಾನ್ತರಾಣಾಮ್

ಯೋ ನಿಶ್ಚಿಕಾಯ ಮನವೈ ಮುನಿವಾಹನನ್ತಮ್ ||



ಕವೇರ ದುಹಿತುಃ=ಕವೇರ ಮುನಿಗಳ ಮಗಳಾದ ಕಾವೇರಿನದಿಯ, ಮಧ್ಯೇ=ನಡುವೆ, ಶಯಾನಮ್=ಪವಡಿಸಿರುವವನಾದ, ಹರಿಮ್=ಶ್ರೀರಂಗನಾಥನನ್ನು\(ಶ್ರೀಃಅರಿಯನ್ನು\), ಆಪಾದಚೂಡಮ್=ಅಡಿಯಿಂದ ಮುಡಿಯವರೆಗೂ, ಯಃ-ಯಾರು, ಅನುಭೂಯ=ಪ್ರತ್ಯಕ್ಷವಾಗಿ ನೋಡಿ ಅನುಭವಿಸಿ, ಮುದಿತಃ=ಅನ್ತರಾತ್ಮಾ=ಮನಸಾರ ಹರಷಿಸಿದನೋ, ಮತ್ತು ತಾರಿ-ಆ, ನಯನಯೋಃ=ಕಣ್ಣುಗಳಿಂದಲೇ, ವಿಷಯಾನ್ತರಾಣಾಮ್=ಇತರ ವಸ್ತುಗಳನ್ನು, ಅದ್ರಷ್ಟೃ=ನೋಡುವುದಿಲ್ಲವೆಂದು, ನಿಶ್ಚಿಕಾಯ-ನಿಶ್ಚಯಿಸಿದನೋ, ತಂ=ಆ \(ತಿರುಪ್ಪಾಣಿ ಎಂಬ\), ಮುನಿವಾಹನಮ್=ಮುನಿವಾಹನನ್ನು, ಮನವೈ=ಮನನ ಮಾಡುತ್ತೇನೆ\(ಚಿಂತಿಸುತ್ತೇನೆ\).



ಕಾವೇರಿನದಿಯ ನಡುಗಡ್ಡೆಯಲ್ಲಿ ಪವಡಿಸಿರುವ ಶ್ರೀರಂಗನಾಥನನ್ನು ಅಡಿಯಿಂದ ಮುಡಿಯವರೆಗೆ ಯಾರು ಪ್ರತ್ಯಕ್ಷವಾಗಿ ನೋಡಿ ಅನುಭವಿಸಿ, ಮನಸಾರ ಹರ್ಷಿಸಿದನೋ ಮತ್ತು ಆ ಕಣ್ಣುಗಳಿಂದಲೇ ಇತರ ವಸ್ತುಗಳನ್ನು ನೋಡುವುದಿಲ್ಲವೆಂದು ನಿಶ್ಚಯಿಸಿದನೋ ಆ ತಿರುಪ್ಪಾಣಿ ಎಂಬ ಮುನಿವಾಹನನ್ನು ಮನನ ಮಾಡುತ್ತೇನೆ.\(ಚಿಂತಿಸುತ್ತೇನೆ\) \(೧\)



ಈ ತನಿ ಕೀಳು\(ಪಂಚಮ\) ಕುಲದ ಒಬ್ಬ ಆೞ್ವಾರರನ್ನು ಕುರಿತದ್ದು. "ಕುಲವಲ್ಲ ಮುಖ್ಯ; ಭಕ್ತಿಯೇ ಮುಖ್ಯ"ಎಂಬುದನ್ನು ತೋರಿಸುವ ಒಂದು ಪ್ರತ್ಯಕ್ಷಸಾಕ್ಷಿ ಇದು.



ಗೋದಾದೇವಿಯ ಹುಟ್ಟೂ ಹೇಗೋ ಹಾಗೆಯೇ ಈ ಆೞ್ವಾರರದೂ. ಕೀಳುಕುಲದ ಪಾಣನೊಬ್ಬನು ತನ್ನ ಕಣದಲ್ಲಿ ಮಾಡಿದ್ದ ಬತ್ತದ ರಾಶಿಯಮೇಲೆ ಒಂದು ಪುಟ್ಟಮಗುವನ್ನು ಕಂಡನಂತೆ. ಆನಂದದಿಂದ ಅದನ್ನು ತನ್ನ ಮನೆಗೆ ಕೊಂಡೊಯ್ದನಂತೆ. ಗಂಡಹೆಂಡಿರು ಆ ಮಗುವನ್ನು ಅಕ್ಕರೆಯಿಂದ ಸಾಕಿದರಂತೆ. ಹೀಗೆ ಮಗುವು ಪಾಣನಾದದ್ದು\!



ಚಿಕ್ಕವಯಸ್ಸಿನಿಂದಲೂ ಈ ಪಾಣನಿಗೆ ಭಕ್ತಿಯ ಹಾಡುಗಳೆಂದರೆ ಪ್ರಾಣ, ಬರಬರುತ್ತ ಅವನ ಭಕ್ತಿ ಹೆಚ್ಚಿತು. ತನಗೆ ಶ್ರೀರಂಗನಾಥನ ದೇವಾಲಯದೊಳಕ್ಕೆ ಪ್ರವೇಶವಿಲ್ಲದ್ದರಿಂದ, ಸ್ವಾಮಿಯ ಸಮ್ಮುಖದಲ್ಲಿ, ಕಾವೇರಿಯ ಮರಳದಂಡೆಯ ಮೇಲೆ ನಿಂತು ತ್ರಿಕಾಲಗಳಲ್ಲಿಯೂ ಆನಂದದಿಂದ ಮೈಮರೆತು ಭಗವಂತನನ್ನು ಕುರಿತು ಹಾಡುತ್ತಿದ್ದನಂತೆ.



ಶ್ರೀರಂಗದ ದೇವಾಲಯದಲ್ಲಿ ಮತ್ತೊಬ್ಬ ಭಕ್ತ. ಲೋಕಸಾರಂಗ ಮುನಿ

೭೪



ಎಂದು ಹೆಸರು. ಆತನಿಗೆ ಒಂದು ಕೆಲಸ. ದಿನವಹಿ ಶ್ರೀರಂಗನಾಥನಿಗೆ ಅಭಿಗಮನಕ್ಕೆ ಒಂದು ಬಿಂದಿಗೆ ಕಾವೇರಿ ತೀರ್ಥವನ್ನು ತರಬೇಕಾದದ್ದು. ಆ ಸಮಯದಲ್ಲಿ ಅವನು ಮೌನವನ್ನು ಆಚರಿಸಲೇಬೇಕು\! ಇದು ಕಟ್ಟುಪಾಡು. ಒಂದು ದಿನ, ಮುನಿ ಕಾವೇರಿಗೆ ಹೋಗುವಾಗ, ತನ್ನ ದಾರಿಗೆ ಅಡ್ಡಲಾಗಿ ಕೀಳುಕುಲದ ಒಬ್ಬನು ನಿಂತಿದ್ದನ್ನು ಕಂಡು, ಒಂದು ಸಣ್ಣ ಕಲ್ಲನ್ನೆತ್ತಿ ಅವನತ್ತ ಎಸೆದ. ಕಲ್ಲು ಅವನಿಗೆ ತಾಕಿತು; ರಕ್ತಬಂತು\! ಕೂಡಲೇ ಭಕ್ತಿಯಿಂದ ಅವನು ಪಕ್ಕಕ್ಕೆ ಸರಿದು ನಿಂತನಂತೆ.\!



ಅದೇ ರಾತ್ರಿ, ಮುನಿಗೆ ಕನಸಾಯಿತು. ಶ್ರೀರಂಗನಾಥನು ಕಾವೇರಿಯ ದಂಡೆಯಲ್ಲಿ ನಿಂತಿದ್ದವನನ್ನು ಹೆಗಲ ಮೇಲೆ ಹೊತ್ತು ತನ್ನ ಸನ್ನಿಧಿಗೆ ಕರೆತರಬೇಕೆಂದು ಆಜ್ಞೆಮಾಡಿದನು. ಮರುದಿನ ಬೆಳಗ್ಗೆ ಮುನಿಯು ಆ ಪಾಣನನ್ನು ತನ್ನ ಹೆಗಲ ಮೇಲೆ ಏರಿಸಿಕೊಂಡು ಬಂದು ಶ್ರೀರಂಗನಾಥನ ಮುಂದೆ ನಿಂತನು. ಆ ಕ್ಷಣದಲ್ಲೇ ಪಾಣನಿಗೆ ಸ್ಫೂರ್ತಿಯುಂಟಾಗಿ ಸ್ವಾಮಿಯನ್ನು ಅಡಿಯಿಂದ ಮುಡಿಯವರೆಗೆ ಮೈಮರೆತು ಆನಂದವಾಗಿ ಹಾಡಿದನು. ಕಡೆಯಲ್ಲಿ "ಭಗವಂತ, ನಿನ್ನನ್ನು ಪ್ರತ್ಯಕ್ಷವಾಗಿ ಕಂಡ ಈ ಕಣ್ಣುಗಳು ಬೇರಾವ ವಸ್ತುವನ್ನೂ ನೋಡಬಯಸುವುದಿಲ್ಲ"ಎಂದು ಹೇಳುತ್ತ ಹೇಳೂತ್ತಲೇ ಶ್ರೀರಂಗನಾಥನಲ್ಲಿ ಐಕ್ಯನಾದನಂತೆ\!



ಗೋದಾದೇವಿಗೂ ತಿರುಪ್ಪಾಣರಿಗೂ ನಡೆದದ್ದು ಕಡೆಯಲ್ಲಿ ಒಂದೇ ರೀತಿ. ಇಬ್ಬರೂ ಶ್ರೀರಂಗನಾಥನಲ್ಲಿ ಹಾಡುತ್ತ ಹಾಡುತ್ತಲೇ ಐಕ್ಯವಾದದ್ದು\! ಭಗವಂತನಲ್ಲಿ ಒಂದಾಗುವುದಕ್ಕೆ ಯಾರು ಅರ್ಹರು? ಅವರು ಎಂಥ ಭಕ್ತರಾಗಬೇಕು? ಈ ತತ್ತ್ವವನ್ನು ಅವರ ಐಕ್ಯತೆಯಲ್ಲಿ ತಿಳಿಯತಕ್ಕದ್ದು ಎನಿಸುತ್ತದೆ.



ತಿರುಪ್ಪಾಣರಿಗೆ "ಮುನಿವಾಹನ"ಎಂಬುದು ಇನ್ನೊಂದು ಹೆಸರು. ಲೋಕಸಾರಂಗ ಮುನಿಯು ಅವರನ್ನು ಹೆಗಲಮೇಲೆ ಹೊತ್ತು ಭಗವಂತನ ಮುಂದಕ್ಕೆ ಕರೆದೊಯ್ದದ್ದು ಇದಕ್ಕೆ ಕಾರಣ. ತಿರುಪ್ಪಾಣರು ಇದಕ್ಕೆ ಅರ್ಹರು, ದಿಟ. ಭಗವದ್ದಾಸನಿಗೆ ದಾಸನಾದರೆ, ಅವನೂ ಭಗವಂತನ ದಾಸನೇ ಆಗುತ್ತಾನೆ ಎಂಬುದು ಇದರ ಹಿಂದಿರುವ ತತ್ತ್ವ\!



೨.ಕಾಟ್ಟವೇ ಕಣ್ಡಪಾದಕಮಲನಲ್ಲಾಡೈಯುನ್ದಿ

ತೇಟ್ಟರು ಮುದರಬನ್ದನ್ತಿರುಮಾರ್ವು ಕಣ್ಡಂಜೆವ್ವಾಯ್

ವಾಟ್ಟಮಿಲ್ ಕಣ್ ಹಳ್ ಮೇನಿಮುನಿಯೇಱಿತ್ತಪುಹುನ್ದು

ಪಾಟ್ಟಿನಾಲ್ ಕಣ್ಡುವಾೞುಮ್ ಪಾಣರ್ ತಾಳ್ ಪರವಿನೋಮೇ



ಮುನಿ ಏಱಿ=ಮುನಿಯ ಹೆಗಲೇರಿ, ತನಿಯೇ ಪುಹುನ್ದು=ಒಬ್ಬನೇ ದೇವಾಲಯದಲ್ಲಿ ಪ್ರವೇಶಿಸಿ, ಕಾಟ್ಟವೇ=ಆ ಮುನಿ ತೋರಿಸಲು, ಕಣ್ಡ=ನೋಡಿದ, ಪಾದಕಮಲಮ್=ಸ್ವಾಮಿಯ ಪಾದಕಮಲವನ್ನು, ನಲ್ ಆಡೈ=ಧರಿಸಿದ ಒಳ್ಳೆಯ ಪೀತಾಂಬರವನ್ನು, ಉನ್ದಿ=ನಾಭಿಯನ್ನು, ತೇಟ್ಟರುಮ್=ಹುಡುಕಿದರೂ ಸಿಕ್ಕದ ಉದರ ಬನ್ದಮ್=ಉಡಿದಾರವನ್ನು, ತಿರು=ಪವಿತ್ರವಾದ ಶ್ರೀದೇವಿಯಿಂದ ಕೂಡಿದ, ಮಾರ್ವುಮ್=ವಕ್ಷವನ್ನೂ, ಕಣ್ಡಮ್=ಗಂಡಸ್ಥಳವನ್ನು, ಶೆಮ್ ವಾಯ್=ಸುಂದರವೂ ಕೆಂಪಗೂ ಇರುವ ಬಾಯನ್ನು \(ತುಟಿಗಳನ್ನು\)



೭೫

ವಾಟ್ಟಮ್ ಇಲ್=ದೋಷವಿಲ್ಲದ, ಕಣ್ ಹಳ್=ಕಣ್ಣುಗಳನ್ನು, ಮೇನಿ=ಒಟ್ಟು ದೇಹವನ್ನು \(ಸ್ವರೂಪವನ್ನು\), ಪಾಟ್ಟಿನಾಲ್=ಹಾಡಿನೊಡನೆ, ಕಣ್ಡು=ಕಂಡು, ವಾೞುಮ್=ಎರಗುವ\(ಆನಂದಿಸುವ\) ಪಾಣರ್=ತಿರುಪ್ಪಾಣರ, ತಾಳ್=ತಿರುವಡಿಗಳನ್ನು, ಪರವಿನೋಮ್=ಸ್ತುತಿಸಿದೆವು \(ಸ್ತುತಿಸುತ್ತೇವೆ\).



ಮುನಿಯ ಹೆಗಲೇರಿ, ಒಂಟಿಯಾಗಿ ದೇವಾಲಯವನ್ನು ಹೊಕ್ಕು, ಆ ಮುನಿತೋರಿಸಲು, ನೋಡಿದ ಭಗವಂತನ ಪಾದಕಮಲವನ್ನು, ಉತ್ತಮಪೀತಾಂಬರವನ್ನುನಾಭಿಯನ್ನು ಅಪರೂಪವಾದ ಉಡಿದಾರವನ್ನು ಪವಿತ್ರವಾದ ಶ್ರೀದೇವಿಯಿಂದ ಕೂಡಿದ ವಕ್ಷವನ್ನು, ಗಂಡಸ್ಥಳವನ್ನು, ಸುಂದರವಾದ ಚೆಂದುಟಿಗಳನ್ನು ದೋಷವಿಲ್ಲದ ಕಣ್ಣುಗಳನ್ನು-ಇವುಗಳೆಲ್ಲವನ್ನೂ ಕೂಡಿದ ಸ್ವರೂಪವನ್ನು ಹಾಡುತ್ತಹಾಡುತ್ತ ಕಂಡು ಭಗವಂತನಿಗೆ ಎರಗಿ ಆನಂದಿಸುವ \(ಶಾಶ್ವತವಾದ ಬಾಳನ್ನು ಬಾಳುವ\) ತಿರುಪ್ಪಾಣರ ತಿರುವಡಿಗಳನ್ನು ಸ್ತುತಿಸುತ್ತೇವೆ. \(೨\)



ದೇವಾಲಯದಲ್ಲಿ ಪ್ರವೇಶವಿಲ್ಲದಂಥ ಕೀಳುಕುಲದವರಾದ ಪಾಣರು ದೇವಾಲಯದೊಳಕ್ಕೆ ಪ್ರವೇಶಿಸಿದ್ದಾದರೂ ಹೇಗೇ? ಅವರಲ್ಲಿ ಅಡಗಿದ್ದ ಉತ್ತಮವಾದ ಶಕ್ತಿಯಾದರೂ ಯಾವುದು? ದೇವಾಲಯವನ್ನು ಅಪವಿತ್ರಗೊಳಿಸದಂತೆ ಅವರು ಲೋಕಸಾರಂಗ ಮುನಿಯ ಹೆಗಲೇರಿ ದೇವಾಲಯವನ್ನು ತಿರುವಡಿಯಿಂದ ತಿರುಮುಡಿಯವರೆಗೆ ಒಂದೊಂದನ್ನಾಗಿ ನೋಡಿದರು. ಅವಯವಗಳನ್ನು ನೋಡುತ್ತಿರುವ ಹಾಗೆಯೇ, ಸುಂದರವಾದ ಪಾಶುರಗಳಿಂದ ಅವುಗಳನ್ನು ಮನಮುಟ್ಟ ಹಾಡುತ್ತಾ ಭಗವಂತನನ್ನು ಯಥಾರ್ಥವಾಗಿಯೇ ಸಾಕ್ಷಾತ್ಕರಿಸಿಕೊಂಡರು. ಅಲ್ಲದೆ, ಭಗವಂತನಲ್ಲಿಯೇ, ಇತರರು ನೋಡುತ್ತಿರುವ ಹಾಗೆಯೇ, ಐಕ್ಯರಾದರು. ಪಾಣರ ಹಿರಿಮೆ ಇದು\!



ತಿರುಪ್ಪಾಣರು ಹಾಡಿದ ಹತ್ತೇ ಹತ್ತು ಪಾಶುರಗಳ ಮಾಲೆಯೇ "ಅಮಲನಾದಿ ಪಿರಾನ್" ಈ\* ಹತ್ತು ಪಾಶುರಗಳಲ್ಲಿ, ಹುಡುಕಿದರೂ ಸಿಕ್ಕದಂಥ ಭಗವಂತನ ದಿವ್ಯಸುಂದಸ್ವರೂಪವನ್ನು ಸೇವಿಸಬೇಕಾದದ್ದು ಹೇಗೆ, ಕಂಡದ್ದನ್ನು ಅನುಭವಿಸುವುದು ಹೇಗೆ, ಹಾಗೆ ಮಾಡುವುದರಿಂದ ಬರುವ ಫಲವೇನು ಎಂಬುದನ್ನು ಅವರು ವಿವರಿಸಿದ್ದಾರೆ. ಕಡೆಯಲ್ಲಿ ಹೇಳಿರುವುದಂತು ಅನರ್ಘವಾದ ವಿಷಯ. ಭಗವಂತನನ್ನು ಸಾಕ್ಷಾತ್ತಾಗಿ ನೋಡಿ ನಲಿದ ಕಣ್ಣುಗಳು, ಅವನ ಸೃಷ್ಟಿವಿಶೇಷವೇ ಆದ, ಅತ್ಯಂತ ಸುಂದರವೂ ಆದ ಬೇರೆ ಯಾವ ವಸ್ತುವನ್ನೂ ನೋದಬಯಸುವುದಿಲ್ಲ. ನೋಡಲೂಬಾರದು. ಎಡೆಬಿಡದೆ ಭಗವಂತನ ಆ ವಿಲಕ್ಷಣ ಸುಂದರಸ್ವರೂಪವನ್ನೇ ನೋಡುತ್ತ ನಲಿಯುತ್ತ ಭಗವಂತನ ಸಾನ್ನಿಧ್ಯಸುಖವನ್ನು ಅನುಭವಿಸುತ್ತಿರಬೇಕು\! ಇದಲ್ಲದೆ, ಮನುಷ್ಯನಾಗಿ ಹುಟ್ಟಿದ್ದಕ್ಕೆ ಸಾಧಿಸಬೇಕಾದ ಗುರಿ ಇನ್ನೇನು?
