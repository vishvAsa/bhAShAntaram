+++
title = "०० तनियन्"
+++

೧. ಇನ್ನಮುದಮೂಟ್ಟುಹೇನಿಙ್ಗೇವಾ ಪೈಙ್ಗಿಳಿಯೇ\!

ತೆನ್ನರಙ್ಗಮ್ ಪಾಡವಲ್ಲ ಶೀರ್ ಪೆರುಮಾಳ್

ಪೊನ್ನಂಜಿಲೈ ಶೇರ್ ನುದಲಿಯರ್ ವೇಳ್ ಶೇರಲರ್

ಕೋನೆಙ್ಗಳ್ ಕುಲಶೇಕರನೆನ್ಱೇ ಕೂಱು

ಇನ್=ಇನಿದಾದ\(ಮಧುರವಾದ\), ಅಮುದಮ್=ಅಮೃತವನ್ನು, ಊಟ್ಟುಹೇನ್=ಉಣಿಸುತ್ತೇನೆ, ಇಙ್ಗೇವಾ=ಇಲ್ಲಿಗೆ ಬಾ, ಪೈ=ಸುಂದರವಾದ\(ಹಸುರಾದ\), ಕಿಳಿಯೇ=ಗಿಳಿಯೇ, ತೆನ್=\(ದಕ್ಷಿಣಭಾರತದ\)ಸೊಬಗಿನ, ಅರಙ್ಗಮ್=ಶ್ರೀರಂಗವನ್ನು ಕುರಿತು, ಪಾಡವಲ್ಲ=ಹಾಡಿ ಹೊಗಳಬಲ್ಲ, ಶೀರ್=ಕಲ್ಯಾಣಗುಣಗಳುಳ್ಳ, ಪೆರುಮಾಳ್=ಪೆರುಮಾಳ್ ಎಂದು ಕೀರ್ತಿವಂತನಾದವನು, ಪೊನ್=ಚಿನ್ನದಂಥ, ಅಮ್=ಸೊಬಗಿನಿಂದ ಕೂಡಿದ, ಶಿಲೈ=ಹುಬ್ಬುಗಳನ್ನು, ಶೇರ್=ಕೂಡಿದ, ನುದಲಿಯರ್=ಮುಖವನ್ನುಳ್ಳವನು, ವೇೞ್=ಕಿರಿಯದೇಶದ, ಶೇರಲರ್=ಚೇರರ, ಕೋನ್=ರಾಜನಾದ, ಎಙ್ಗಳ್=ನಮ್ಮ, ಕುಲಶೇಕರನ್=ಕುಲಶೇಖರ, ಎನ್ಱೇ=ಎಂದೇ, ಕೂಱು=ಹೇಳು.

ಇನಿದಾದ ಅಮೃತವನ್ನುಣಿಸುತ್ತೇನೆ, ಇಲ್ಲಿ ಬಾ, ಸುಂದರವಾದ ಹಸುರುಗಿಳಿಯೇ; ದಕ್ಷಿಣಭಾರತದ ಸೊಬಗಿನ ಶ್ರೀರಂಗವನ್ನು ಕುರಿತು ಹೊಗಳಿ ಹಾಡಬಲ್ಲ ಕಲ್ಯಾಣಗುಣಗಳುಳ್ಳ ಪೆರುಮಾಳ್ ಎಂದು ಕೀರ್ತಿವಂತನೂ, ಸೊಬಗಿನ ಹುಬ್ಬುಗಳನ್ನುಳ್ಳ ಚಿನ್ನದಂಥ ಮುಖವುಳ್ಳವನೂ, ಕಿರಿಯದೇಶವೆನಿಸಿದ ಚೇರರ ರಾಜನಾದ ನಮ್ಮ ಕುಲಶೇಖರನೆಂದೇ ಹೇಳು.\(೧\)

“ಪೈಙ್ಗಳಿಯೇ”-ಎಂದು ಸುಂದರವಾದ ಹಸುರು ಗಿಳಿಯನ್ನು ಇಲ್ಲಿ ಸಂಬೋಧಿಸಲಾಗಿದೆ. ಗಿಳಿಯೊಂದನ್ನು ಪಂಜರದಲ್ಲಿಟ್ಟು, ಅಕ್ಕರೆಯಿಂದ ಸಾಕುತ್ತಾ,ಇಷ್ಟವಾದ ಕೆಲವು ಮಾತುಗಳನ್ನು ಕಲಿಸಿ, ಅದರಿಂದ ಆಗಿಂದಾಗ್ಗೆ ಕಲಿಸಿಕೊಟ್ಟ ಇನಿದಾದ ಆ ಮಾತುಗಳನ್ನು ಕೇಳುತ್ತಿದ್ದರೆ ಎಷ್ಟು ಹರ್ಷವಾಗುವುದು\!

ಕುಲಶೇಖರ ಆೞ್ವಾರರು ಒಂದು ಗಿಳಿಯನ್ನು ಸಾಕಿದ್ದರಂತೆ. ತಮಗೆ ಬಹಳ ಪ್ರಿಯವಾದ “ರಾಮ”ನಾಮವನ್ನು ಅದಕ್ಕೆ ಕಲಿಸಿದ್ದರಂತೆ. ತನಗೆ ಪಾಠವಾಗಿದ್ದ “ರಾಮ, ರಾಮ”ಎಂಬುದನ್ನು ಆ ಗಿಳಿ ಹೇಳುತ್ತಾ ಇದ್ದರೆ, ಅವರು ಅದನ್ನು ಕೇಳಿ ಮೈಮರೆಯುತ್ತಿದ್ದರಂತೆ

೨

ಸಾಕಿದ್ದ ಗಿಳಿಯಿಂದ ಪ್ರಯೋಜನವನ್ನು ಅವರು ಪಡೆಯುತ್ತಿದ್ದದ್ದು ಹೀಗೆ.

ಪಾರಮಾರ್ಥಿಕ ತತ್ತ್ವ ವಿಚಾರಗಳನ್ನು ಬೋಧಿಸುವಾಗ “ಗಿಳಿಯೇ”ಎಂದು ಗಿಳಿಯನ್ನು ಕುರಿತ ಸಂಬೋಧನೆ ಬಹಳ ಸಾಮಾನ್ಯವಾದದ್ದು. ತತ್ತ್ವವನ್ನು ಬೋಧಿಸುವವನು ತನ್ನ ಮನಸ್ಸನ್ನು ಗಿಳಿಗೆ ಹೋಲಿಸುತ್ತಾನೆ. ಆದ್ದರಿಂದ, “ಗಿಳಿಯೇ” ಎಂದರೆ “ಮನವೇ”ಎಂದಂತೆ. ತನ್ನ ಮನದ ಹಾಗೆಯೇ ಇತರರ ಮನವೂ ಇರುವುದರಿಂದ, ಎಲ್ಲರ ಮನವನ್ನೂ “ಗಿಳಿಯೇ”ಎಂದು ಹೇಳಿಬಿಡುವುದು ವಾಡಿಕೆಯಾಗಿದೆ ಎನ್ನಬಹುದು.

ಪಂಜರದ ಗಿಳಿಗೂ ದೇಹದ ಚೇತನನಿಗೂ ಒಂದು ಬಗೆಯ ಸಾಮ್ಯವಿದೆ. ಗಿಳಿಯನ್ನು ಸ್ವಚ್ಛಂದವಾಗಿ ಪ್ರಕೃತಿಯ ನಡುವೆ ಇದ್ದು ನಲಿಯುವುದನ್ನು ತಪ್ಪಿಸಿ, ಅದನ್ನು ಪಂಜರದಲ್ಲಿಟ್ಟು, ಅದರ ಸ್ವಾತಂತ್ರ್ಯವನ್ನು ಕಳೆದುಬಿಡುತ್ತಾರೆ. ಅದನ್ನು ಬಹಳ ಅಕ್ಕರೆಯಿಂದ ನೋಡಿಕೊಳ್ಳುವುದೇನೋ ದಿಟ. ಹಾಲು,ಹಣ್ಣು,ತಿನಿಸುಗಳು, ಮೃದುವಾದ ಪ್ರೀತಿಯ ಮಾತುಗಳು. ಇವುಗಳಿಗೆ ಸ್ವಲ್ಪವೂ ಕಡಮೆಯಾಗದಂತೆ ಅದನ್ನು ಬಹಳ ಚೆನ್ನಾಗಿ ನೋಡಿಕೊಳ್ಳುತ್ತಾರೆ. ಅದಕ್ಕೆ ಇನಿದಾದ ಮಾತುಗಳನ್ನು ಕಲಿಸುತ್ತಾರೆ. ಇಷ್ಟರಿಂದಲೇ ತೃಪ್ತವಾದ ಗಿಳಿ ತಾನು ಕಲಿತ ಪಾಠವನ್ನು ಚೆನ್ನಾಗಿ ಒಪ್ಪಿಸುತ್ತದೆ. ಅಲ್ಲದೆ, ತನ್ನ ಸ್ವಾತಂತ್ರ್ಯಾಪಹರಣ ಮಾಡಿದ ಪಂಜರಕ್ಕೇ ಹೊಂದಿಕೊಂಡುಬಿಡುತ್ತದೆ.

ಹಾಗೆಯೇ ಚೇತನನೂ. ತನ್ನ ಫಲದಿಂದ ತನ್ನ ಸ್ವಾತಂತ್ರ್ಯವನ್ನು ಕಳೆದುಕೊಂಡು ದೇಹದಲ್ಲಿ ಕಟ್ಟಿಬೀಳುತ್ತಾನೆ. ಇಂದ್ರಿಯಗಳಿಗೆ ವಶನಾಗುತ್ತಾನೆ. ದುಃಖವನ್ನು ತರುವ ಪ್ರಾಪಂಚಿಕಾನುಭವಗಳನ್ನೇ ಸುಖವೆಂದು ಭಾವಿಸುತ್ತಾನೆ. ಅದನ್ನು ಅನುಭವಿಸುತ್ತಾ, ಅವುಗಳಿಂದ ಬಿಡಿಸಿಕೊಳ್ಳಲಾರದೆ, ತೊಳಲುತ್ತಾನೆ. ಪಾಪ ಮಾಡುತ್ತಾ ಹೋಗುತ್ತಾನೆ. ಮರಳಿ ಮರಳಿ ಜನ್ಮಗಳನ್ನು ತಳೆಯುತ್ತಾನೆ. ಭಗವಂತನ ಕೃಪೆಯ ಹೊರತು ಅವನು ಈ ಪುನರ್ಜನ್ಮದ ಸುಳಿಯಿಂದ ಬಿಡಿಸಿಕೊಳ್ಳಲು ಸಾಧ್ಯವೇ ಇಲ್ಲ.

“ಪೆರುಮಾನ್\(ಪೆರುಮಾಳ್\)”- ಎಂದರೆ, ಮಹಾವಿಷ್ಣು, ದೇವಯೋಗ್ಯವಾದವನು, ಸದ್ಭಕ್ತ, ಹಿರಿಮೆಯ ಗುಣಗಳುಳ್ಳವನು, ಎಂಬ ಅರ್ಥ ಬರುತ್ತದೆ. ಚೇರ ದೇಶದ ಅರಸಿಗೆ “ಪೆರುಮಾನ್”ಎಂಬುದೊಂದು ಬಿರುದು. ಆದರೆ, ಚೇರರ ರಾಜನಾದ ಕುಲಶೇಖರರಿಗೆ “ಪೆರುಮಾನ್”ಎಂಬುದು ಬಿರುದು ಮಾತ್ರವಲ್ಲ, ಬಿರುದಿಗಿಂತಲೂ ಅಚ್ಚುಕಟ್ಟಾಗಿ, ಅನ್ವರ್ಥವಾಗಿ, ಹೊಂದಿಕೊಳ್ಳುವ ಹೆಸರು ಇದು.

“ದಿವ್ಯಪ್ರಬಂಧ”ದ ಮೊದಲ ಸಾವಿರ ಪಾಶುರಗಳ ಕರ್ತೃಗಳಲ್ಲಿ ಮೂರನೆಯವರು ಕುಲಶೇಖರರು. ರಾಜನಾಗಿ ಬಾಳಿದವರು ಇವರು. ದಕ್ಷಿಣಭಾರತದ ತುತ್ತತುದಿಯಲ್ಲಿ ಹಿಂದೆ ರಾಜ್ಯವೊಂದಿತ್ತು. ಅದನ್ನು “ಚೇರದೇಶ” ಎನ್ನುತ್ತಿದ್ದರು. ಕೋಳಿಕೋಡು ಅದಕ್ಕೆ ರಾಜಧಾನಿ. ಧರ್ಮಿಷ್ಠನೂ ಭಗವದ್ಭಕ್ತನೂ ಆಗಿ ಆಳುತ್ತಿದ್ದ ದೃಢವ್ರತನೆಂಬ ರಾಜನಿಗೆ ಅವನ ಭಕ್ತಿಯ ಪೂಜೆಯ ಫಲವಾಗಿ ಅವನಿಗೊಂದು ಪುತ್ರಸಂತಾನವಾಯಿತು. ಆ ಮಗುವೇ “ಕುಲಶೇಖರ”. ರಾಜಕುಲಕ್ಕೂ ಚೇರರ ಕುಲಕ್ಕೂ ಶಿಖರಪ್ರಾಯನಾದವನು\! ತಂದೆಯಂತೆ ಮಗನೂ ಪಂಡಿತನಾಗಿ, ಸುಸಂಸ್ಕೃತನಾಗಿ, ರಾಮಭಕ್ತನಾಗಿ ಬೆಳೆದನು. ತನ್ನ ರಾಜ್ಯವನ್ನು ರಾಮರಾಜ್ಯದಂತೆಯೇ

೩

ಚೆನ್ನಾಗಿ ಪಾಲಿಸುತ್ತಾ ಬಂದನು. ಕುಲಶೇಖರರಿಗೆ ಶ್ರೀರಂಗನಾಥರ ಸೇವೆಯನ್ನು ನಡಸಬೇಕೆಂಬ ಉತ್ಕಟವಾದ ಅಭಿಲಾಷೆ ಬಂತು. ಚತುರಂಗಬಲ ಸಮೇತನಾಗಿ ಹೊರಡಬೇಕೆಂದು ನಿರ್ಧರಿಸಿ ಎಲ್ಲರೂ ಸಿದ್ಧರಾಗಬೇಕೆಂದು ಆಜ್ಞೆ ಮಾಡಿದನು. ರಾಜನನ್ನು ತಮ್ಮಲ್ಲಿಯೇ ಉಳಿಸಿಕೊಳ್ಳುವುದಕ್ಕಾಗಿ ಪ್ರಜೆಗಳು ಉತ್ತಮ ವಿಷ್ಣುಭಕ್ತರನ್ನು ಕರೆಸಿ, ಅವರ ಸೇವೆ ಮಾಡುವುದು ಭಗವಂತನ ಸೇವೆ ಮಾಡಿದಷ್ಟೇ ಫಲಪ್ರದವೆಂದೂ, ಅದರಿಂದಲೇ ಸಾಯುಜ್ಯವನ್ನು ಪಡೆಯಬಹುದೆಂದೂ ತತ್ತ್ವವೊಂದನ್ನು ಆತನ ಮುಂದಿಟ್ಟರು. ಅದರಂತೆಯೇ ಕುಲಶೇಖರರು ಆಚರಿಸುತ್ತಾ ರಾಮಾಯಣ ಮುಂತಾದ ಪುಣ್ಯಕಥೆಗಳನ್ನು ಆದರದಿಂದ ಕೇಳುತ್ತಾ ಕಾಲಕಳೆಯ ತೊಡಗಿದರು. ಕಡೆಗೆ, ಆತನು ಶ್ರೀರಂಗಕ್ಕೆ ತೆರಳಿ, ಅಲ್ಲಿಯೇ ನೆಲಸಿ, ಶ್ರೀರಂಗನಾಥನಲ್ಲಿ ಚಿತ್ತವನ್ನಿಟ್ಟು ಸೇವೆ ಮಾಡಿ ಕೃತಾರ್ಥನಾದನು. ಆದ್ದರಿಂದಲೇ “ಶ್ರೀರಂಗನಾಥನನ್ನು ಕುರಿತು ಮನಮುಟ್ಟ ಹಾಡಬಲ್ಲವನು ಕುಲಶೇಖರನೇ\!” ಎಂದು ಈ ತನಿ ಹೇಳುತ್ತದೆ.

೨.ಆರಙ್ಗೆಡಪ್ಪರನನ್ ಬರ್ ಕೊಳ್ಳಾರೆನ್ಱವರ್ ಹಳುಕ್ಕೇ

ವಾರಙ್ಗೊಡು ಕುಡಪ್ಪಾಮ್ ಬಿಱ್ ಕೈಯಿಟ್ಟವನ್-ಮಾಟ್ರಲರೈ

ವೀರಙ್ಗೊಡುತ್ತ ಶೆಙ್ಗೋಲ್ ಕೊಲ್ಲಿಕಾವಲನ್ ವಿಲ್ಲವರ್ ಕೋನ್

ಶೇರನ್ ಕುಲಶೇಕರನ್ ಮುಡಿವೇನ್ದರ್ ಶಿಕಾಮಣಿಯೇ

ಆರಮ್=ಹಾರವು, ಕೆಡ=ನೀಗಿ\(ಕಳೆದು\)ಹೋಗಲು, ಪರನ್=ಪರಮಾತ್ಮನ, ಅನ್ಬರ್=ಭಕ್ತರು, ಕೊಳ್ಳಾರ್=ತೆಗೆದುಕೊಳ್ಳರು\(ಅಪಹರಿಸರು\), ಎನ್ಱು=ಎಂದು, ಅವರ್ ಹಳುಕ್ಕೇ=ಅವರ ಪರವಾಗಿಯೇ, ವಾರಮ್=ಆಶ್ರಯವನ್ನು, ಕೊಡುತ್ತು=ಕೊಟ್ಟು, ಕುಡಮ್=ಕೊಡದ, ಪಾಮ್ಬಿಲ್=ಹಾವಿನಲ್ಲಿ, ಕೈ ಇಟ್ಟವನ್=ಕೈಯಿಟ್ಟವನೂ, ಮಾಟ್ರಲರೈ=ಶತ್ರುಗಳನ್ನು, ವೀರಮ್=ಸಾಮರ್ಥ್ಯವನ್ನು, ಕೊಡುತ್ತ=ತೋರಿಸಿದ, ಶೆಙ್ಗೋಲ್= ರಾಜದಂಡವನ್ನು ಹಿಡಿದ, ಕೊಲ್ಲಿ=ಕೊಲ್ಲಿಯ, ಕಾವಲನ್=ಕಾವಲಾಗಿರುವವನೂ, ವಿಲ್ಲವರ್=ಬಿಲ್ಲಾಳುಗಳ, ಕೋನ್=ನಾಯಕನೂ, ಶೇರನ್=\(ಚೇರ\)ರಾಜನೂ ಆದ, ಕುಲಶೇಖರನ್=ಕುಲಶೇಖರನು, ಮುಡಿವೇನ್ದರ್=ಕಿರೀಟಧಾರಿಗಳಿಗೆ\(ಅರಸರಲ್ಲಿ\), ಶಿಖಾಮಣಿಯೇ=ರತ್ನಪ್ರಾಯದಂತಿರುವವನೇ.

ಹಾರವು ನೀಗಿ ಹೋಗಲು, ಪರಮಾತ್ಮನ ಪ್ರೀತಿಪಾತ್ರರು\(ಅದನ್ನು\)ಅಪಹರಿಸರು ಎಂದು ಅವರುಗಳಿಗೆ ಆಶ್ರಯವಿತ್ತು, ಹಾವಿರುವ ಕೊಡದಲ್ಲಿ ಕೈಯಿಟ್ಟವನೂ, ಶತ್ರುಗಳಿಗೆ ತನ್ನ ಸಾಮರ್ಥ್ಯವನ್ನು ತೋರಿಸಿದ ರಾಜದಂಡವನ್ನು ಹಿಡಿದವನೂ ಕೊಲ್ಲಿಯ ಕಾವಲನೂ, ಬಿಲ್ಲಾಳುಗಳ ನಾಯಕನೂ, ಚೇರನೂ ಆದ ಕುಲಶೇಖರನು ಕಿರೀಟಧಾರಿಗಳಲ್ಲಿ ರತ್ನಪ್ರಾಯನೇ\!\(೨\)

೪

ಕುಲಶೇಖರ ಪೆರುಮಾಳ್ ಗೆ ಭಗವದ್ಭಕ್ತರು ಸದ್ಗುಣಸಂಪನ್ನರೆಂದೂ, ಸದಾಚಾರವಂತರೆಂದೂ, ಸತ್ಯಪರಾಯಣರೆಂದೂ, ಪರಮಸಾಧುಗಳೆಂದೂ ದೃಢವಾದ ನಂಬಿಕೆ. ಅವರನ್ನು ಯಾವ ಅಡ್ಡಿ ಆತಂಕಗಳೀಗೆ ಒಳಪಡಿಸದೆ, ಯಾವಾಗಬೇಕೆಂದರೆ ಆಗ ಅವರು ಅರಮನೆಯೊಳಕ್ಕೆ ಪ್ರವೇಶಿಸಲು ಅವರಿಗೆ ಅನುಮತಿ ನೀಡಲಾಗಿತ್ತು. ಇದು ಅರಮನೆಯ ಅಧಿಕಾರಿಗಳಿಗೆ ಹಿಡಿಸಲಿಲ್ಲ. ಒಂದು ದಿನ ಅರಮನೆಯಲ್ಲಿ ಬಹಳ ಬೆಲೆಬಾಳುವ ರತ್ನಹಾರವೊಂದು ಕಾಣೆಯಾಯಿತು. ನಿರಾತಂಕವಾದ ಅರಮನೆಯೊಳಕ್ಕೆ ಬಂದುಹೋಗುವ ಭಗವದ್ಭಕ್ತರ ಮೇಲೆ ತಮಗೆ ಸಂಶಯವೆಂದರು ಅರಮನೆಯ ಅಧಿಕಾರಿಗಳು. ರಾಜನು ನಂಬಲಿಲ್ಲ. ಯೋಚಿಸಿದನು. ಮರುದಿನ ರಾಜಸಭೆಯನ್ನೇರ್ಪಡಿಸಿದನು. ಅದರಲ್ಲಿ ಪ್ರಧಾನವಾದ ಅಧಿಕಾರಗಳೂ ಇದ್ದರು.ರಾಜನು ಮುಚ್ಚಿದ್ದ ಒಂದು ಕೊಡವನ್ನು ಸಭೆಗೆ ತರಿಸಿದನು. ಸಭೆಯನ್ನುದ್ದೇಶಿಸಿ ರಾಜನೆಂದನು:” ಅರಮನೆಗೆ ನಿರಾತಂಕವಾಗಿ ಬಂದು ಹೋಗುತ್ತಿರುವ ಭಾಗವತರು ಪರಿಶುದ್ಧಾತ್ಮರು. ನಿರಪರಾಧಿಗಳು. ಇದು ಸತ್ಯ. ಅವರನ್ನು ಅಧಿಕಾರಿಗಳು ಶಂಕಿಸುತ್ತಾರೆ. ಸತ್ಯವನ್ನು ಪ್ರತಿಪಾದನೆ ಮಾಡುವುದಕ್ಕಾಗಿ ನಾನೊಂದು ಭಯಂಕರವಾದ ಪ್ರಯೋಗವನ್ನು ನಡಸುತ್ತೇನೆ. ಬಾಯಿಕಟ್ಟಿರುವ ಈ ಕೊಡದಲ್ಲಿ ವಿಷಸರ್ಪವಿದೆ. ನಾನು ಕೊಡದೊಳಕ್ಕೆ ನನ್ನ ಬಲಗೈಯನ್ನು ಇಳಿಸುತ್ತೇನೆ. ಭಾಗವತರ ಬಗೆಗೆ ಹೇಳುವ ಮಾತು ಸುಳ್ಳಾದರೆ, ಕೊಡದಲ್ಲಿರುವ ಹಾವು ನನ್ನನ್ನು ಕಚ್ಚಿಕೊಲ್ಲಲಿ. ನನ್ನ ಮಾತು ನಿಜವಾದರೆ, ಸರ್ಪವು ಕೊಡದಿಂದ ಹೊರಕ್ಕೆ ಹೊರಟುಹೋಗಲಿ”. ಹೀಗೆ ಹೇಳಿದ ಕೂಡಲೇ ಆ ಕೊಡದೊಳಕ್ಕೆ ತನ್ನ ಬಲಗೈಯನ್ನು ಇಳಿಸಿದನು. ಎಲ್ಲರೂ ನೋಡುತ್ತಿದ್ದ ಹಾಗೆಯೇ ಸರ್ಪವು ರಾಜನಿಗೆ ತೊಂದರೆ ಮಾಡದಂತೆ ಕೊಡದಿಂದ ಹೊರಕ್ಕೆ ಹರಿದುಹೋಯಿತು. ರಾಜನ ಬಳಿಗೆ ಬಂತು. ಅಧಿಕಾರಿಗಳು ತಮ್ಮ ತಮ್ಮನ್ನೊಪ್ಪಿಕೊಂಡರು. ಕುಲಶೇಖರರ ಧೃತಿಯನ್ನೂ ನಂಬಿಕೆಯನ್ನೂ ತೋರಿಸುವ ಈ ಪ್ರಸಂಗವನ್ನು ತನಿಯಲ್ಲಿ ಸೂಚಿಸಲಾಗಿದೆ.

ಕುಲಶೇಖರರು ಪರಿಶುದ್ಧಾತ್ಮರಾಗಿ, ಸತ್ಯವ್ರತರಾಗಿ, ದೃಢಭಕ್ತರಾಗಿ, ಸಮರ್ಥರಾಜರಾಗಿ, ಬಿಲ್ಲಾಳೂಗಳ ನಾಯಕರಾಗಿ, ರಾಜರಿಗೆಲ್ಲಾ ಶಿರೋಮಣಿಯಾಗಿ ರಾಜ್ಯವನ್ನು ಪರಿಪಾಲನೆ ಮಾಡುತ್ತಾ ಚೇರರಿಗೆ ಕಣ್ಮಣಿ ಎನಿಸಿಕೊಂಡ ಭಕ್ತ ಶಿಖಾಮಣಿ ಎಂದು ಈ ತನಿ ಹೊಗಳುತ್ತದೆ.

