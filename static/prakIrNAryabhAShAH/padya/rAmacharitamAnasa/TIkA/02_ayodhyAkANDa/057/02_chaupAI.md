+++
title = "02 चौपाई"

+++
दीन्हि असीस सासु मृदु बानी। अति सुकुमारि देखि अकुलानी॥  
बैठि नमित मुख सोचति सीता। रूप रासि पति प्रेम पुनीता॥1॥  

भावार्थ:-सास ने कोमल वाणी से आशीर्वाद दिया। वे सीताजी को अत्यन्त सुकुमारी देखकर व्याकुल हो उठीं। रूप की राशि और पति के साथ पवित्र प्रेम करने वाली सीताजी नीचा मुख किए बैठी सोच रही हैं॥1॥  

चलन चहत बन जीवननाथू। केहि सुकृती सन होइहि साथू॥  
की तनु प्रान कि केवल प्राना। बिधि करतबु कछु जाइ न जाना॥2॥  

भावार्थ:-जीवननाथ (प्राणनाथ) वन को चलना चाहते हैं। देखें किस पुण्यवान से उनका साथ होगा- शरीर और प्राण दोनों साथ जाएँगे या केवल प्राण ही से इनका साथ होगा? विधाता की करनी कुछ जानी नहीं जाती॥2॥  

चारु चरन नख लेखति धरनी। नूपुर मुखर मधुर कबि बरनी॥  
मनहुँ प्रेम बस बिनती करहीं। हमहि सीय पद जनि परिहरहीं॥3॥  

भावार्थ:-सीताजी अपने सुन्दर चरणों के नखों से धरती कुरेद रही हैं। ऐसा करते समय नूपुरों का जो मधुर शब्द हो रहा है, कवि उसका इस प्रकार वर्णन करते हैं कि मानो प्रेम के वश होकर नूपुर यह विनती कर रहे हैं कि सीताजी के चरण कभी हमारा त्याग न करें॥3॥  

मञ्जु बिलोचन मोचति बारी। बोली देखि राम महतारी॥  
तात सुनहु सिय अति सुकुमारी। सास ससुर परिजनहि पिआरी॥4॥  

भावार्थ:-सीताजी सुन्दर नेत्रों से जल बहा रही हैं। उनकी यह दशा देखकर श्री रामजी की माता कौसल्याजी बोलीं- हे तात! सुनो, सीता अत्यन्त ही सुकुमारी हैं तथा सास, ससुर और कुटुम्बी सभी को प्यारी हैं॥4॥  
