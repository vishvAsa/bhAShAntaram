+++
title = "02 चौपाई"

+++
धीरजु धरेउ कुअवसर जानी। सहज सुहृद बोली मृदु बानी॥  
तात तुम्हारि मातु बैदेही। पिता रामु सब भाँति सनेही॥1॥  

भावार्थ:-परन्तु कुसमय जानकर धैर्य धारण किया और स्वभाव से ही हित चाहने वाली सुमित्राजी कोमल वाणी से बोलीं- हे तात! जानकीजी तुम्हारी माता हैं और सब प्रकार से स्नेह करने वाले श्री रामचन्द्रजी तुम्हारे पिता हैं!॥1॥  

अवध तहाँ जहँ राम निवासू। तहँइँ दिवसु जहँ भानु प्रकासू॥  
जौं पै सीय रामु बन जाहीं। अवध तुम्हार काजु कछु नाहीं॥2॥  

भावार्थ:-जहाँ श्री रामजी का निवास हो वहीं अयोध्या है। जहाँ सूर्य का प्रकाश हो वहीं दिन है। यदि निश्चय ही सीता-राम वन को जाते हैं, तो अयोध्या में तुम्हारा कुछ भी काम नहीं है॥2॥  

गुर पितु मातु बन्धु सुर साईं। सेइअहिं सकल प्रान की नाईं॥  
रामु प्रानप्रिय जीवन जी के। स्वारथ रहित सखा सबही के॥3॥  

भावार्थ:-गुरु, पिता, माता, भाई, देवता और स्वामी, इन सबकी सेवा प्राण के समान करनी चाहिए। फिर श्री रामचन्द्रजी तो प्राणों के भी प्रिय हैं, हृदय के भी जीवन हैं और सभी के स्वार्थरहित सखा हैं॥3॥  

पूजनीय प्रिय परम जहाँ तें। सब मानिअहिं राम के नातें॥  
अस जियँ जानि सङ्ग बन जाहू। लेहु तात जग जीवन लाहू॥4॥  

भावार्थ:-जगत में जहाँ तक पूजनीय और परम प्रिय लोग हैं, वे सब रामजी के नाते से ही (पूजनीय और परम प्रिय) मानने योग्य हैं। हृदय में ऐसा जानकर, हे तात! उनके साथ वन जाओ और जगत में जीने का लाभ उठाओ!॥4॥  
