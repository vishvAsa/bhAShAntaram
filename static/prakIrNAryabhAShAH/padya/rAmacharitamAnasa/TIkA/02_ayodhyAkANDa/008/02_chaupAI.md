+++
title = "02 चौपाई"

+++
तब नरनाहँ बसिष्ठु बोलाए। रामधाम सिख देन पठाए॥  
गुर आगमनु सुनत रघुनाथा। द्वार आइ पद नायउ माथा॥1॥  

भावार्थ:-तब राजा ने वशिष्ठजी को बुलाया और शिक्षा (समयोचित उपदेश) देने के लिए श्री रामचन्द्रजी के महल में भेजा। गुरु का आगमन सुनते ही श्री रघुनाथजी ने दरवाजे पर आकर उनके चरणों में मस्तक नवाया॥1॥  

सादर अरघ देइ घर आने। सोरह भाँति पूजि सनमाने॥  
गहे चरन सिय सहित बहोरी। बोले रामु कमल कर जोरी॥2॥  

भावार्थ:-आदरपूर्वक अर्घ्य देकर उन्हें घर में लाए और षोडशोपचार से पूजा करके उनका सम्मान किया। फिर सीताजी सहित उनके चरण स्पर्श किए और कमल के समान दोनों हाथों को जोडकर श्री रामजी बोले-॥2॥  

सेवक सदन स्वामि आगमनू। मङ्गल मूल अमङ्गल दमनू॥  
तदपि उचित जनु बोलि सप्रीती। पठइअ काज नाथ असि नीती॥3॥  

भावार्थ:-यद्यपि सेवक के घर स्वामी का पधारना मङ्गलों का मूल और अमङ्गलों का नाश करने वाला होता है, तथापि हे नाथ! उचित तो यही था कि प्रेमपूर्वक दास को ही कार्य के लिए बुला भेजते, ऐसी ही नीति है॥3॥  

प्रभुता तजि प्रभु कीन्ह सनेहू। भयउ पुनीत आजु यहु गेहू॥  
आयसु होइ सो करौं गोसाईं। सेवकु लइह स्वामि सेवकाईं॥4॥  

भावार्थ:-परन्तु प्रभु (आप) ने प्रभुता छोडकर (स्वयं यहाँ पधारकर) जो स्नेह किया, इससे आज यह घर पवित्र हो गया! हे गोसाईं! (अब) जो आज्ञा हो, मैं वही करूँ। स्वामी की सेवा में ही सेवक का लाभ है॥4॥  

<div class="audioEmbed"  caption="AIR-वाचनम्" src="https://archive
.org/download/rAmcharitmAnas-AIR/EPI-135.mp3"></div>
