+++
title = "02 चौपाई"

+++
सुनि सुर बिनय ठाढि पछिताती। भइउँ सरोज बिपिन हिमराती॥  
देखि देव पुनि कहहिं निहोरी। मातु तोहि नहिं थोरिउ खोरी॥1॥  

भावार्थ:-देवताओं की विनती सुनकर सरस्वतीजी खडी-खडी पछता रही हैं कि (हाय!) मैं कमलवन के लिए हेमन्त ऋतु की रात हुई। उन्हें इस प्रकार पछताते देखकर देवता विनय करके कहने लगे- हे माता! इसमें आपको जरा भी दोष न लगेगा॥1॥  

बिसमय हरष रहित रघुराऊ। तुम्ह जानहु सब राम प्रभाऊ॥  
जीव करम बस सुख दुख भागी। जाइअ अवध देव हित लागी॥2॥  

भावार्थ:-श्री रघुनाथजी विषाद और हर्ष से रहित हैं। आप तो श्री रामजी के सब प्रभाव को जानती ही हैं। जीव अपने कर्मवश ही सुख-दुःख का भागी होता है। अतएव देवताओं के हित के लिए आप अयोध्या जाइए॥2॥  

बार बार गहि चरन सँकोची। चली बिचारि बिबुध मति पोची॥  
ऊँच निवासु नीचि करतूती। देखि न सकहिं पराइ बिभूती॥3॥  

भावार्थ:-बार-बार चरण पकडकर देवताओं ने सरस्वती को सङ्कोच में डाल दिया। तब वे यह विचारकर चलीं कि देवताओं की बुद्धि ओछी है। इनका निवास तो ऊँचा है, पर इनकी करनी नीची है। ये दूसरे का ऐश्वर्य नहीं देख सकते॥3॥  

आगिल काजु बिचारि बहोरी। करिहहिं चाह कुसल कबि मोरी॥  
हरषि हृदयँ दसरथ पुर आई। जनु ग्रह दसा दुसह दुखदाई॥4॥  

भावार्थ:-परन्तु आगे के काम का विचार करके (श्री रामजी के वन जाने से राक्षसों का वध होगा, जिससे सारा जगत सुखी हो जाएगा) चतुर कवि (श्री रामजी के वनवास के चरित्रों का वर्णन करने के लिए) मेरी चाह (कामना) करेङ्गे। ऐसा विचार कर सरस्वती हृदय में हर्षित होकर दशरथजी की पुरी अयोध्या में आईं, मानो दुःसह दुःख देने वाली कोई ग्रहदशा आई हो॥4॥  

<div class="audioEmbed"  caption="AIR-वाचनम्" src="https://archive
.org/download/rAmcharitmAnas-AIR/EPI-136.mp3"></div>
