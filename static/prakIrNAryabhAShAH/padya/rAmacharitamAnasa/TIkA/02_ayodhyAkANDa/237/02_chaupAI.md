+++
title = "02 चौपाई"

+++
सखा बचन सुनि बिटप निहारी। उमगे भरत बिलोचन बारी॥  
करत प्रनाम चले दोउ भाई। कहत प्रीति सारद सकुचाई॥1॥  

भावार्थ:-सखा के वचन सुनकर और वृक्षों को देखकर भरतजी के नेत्रों में जल उमड आया। दोनों भाई प्रणाम करते हुए चले। उनके प्रेम का वर्णन करने में सरस्वतीजी भी सकुचाती हैं॥1॥  

हरषहिं निरखि राम पद अङ्का। मानहुँ पारसु पायउ रङ्का॥  
रज सिर धरि हियँ नयनन्हि लावहिं। रघुबर मिलन सरिस सुख पावहिं॥2॥  

भावार्थ:-श्री रामचन्द्रजी के चरणचिह्न देखकर दोनों भाई ऐसे हर्षित होते हैं, मानो दरिद्र पारस पा गया हो। वहाँ की रज को मस्तक पर रखकर हृदय में और नेत्रों में लगाते हैं और श्री रघुनाथजी के मिलने के समान सुख पाते हैं॥2॥  

देखि भरत गति अकथ अतीवा। प्रेम मगन मृग खग जड जीवा॥  
सखहि सनेह बिबस मग भूला। कहि सुपन्थ सुर बरषहिं फूला॥3॥  

भावार्थ:-भरतजी की अत्यन्त अनिर्वचनीय दशा देखकर वन के पशु, पक्षी और जड (वृक्षादि) जीव प्रेम में मग्न हो गए। प्रेम के विशेष वश होने से सखा निषादराज को भी रास्ता भूल गया। तब देवता सुन्दर रास्ता बतलाकर फूल बरसाने लगे॥3॥  

निरखि सिद्ध साधक अनुरागे। सहज सनेहु सराहन लागे॥  
होत न भूतल भाउ भरत को। अचर सचर चर अचर करत को॥4॥  

भावार्थ:-भरत के प्रेम की इस स्थिति को देखकर सिद्ध और साधक लोग भी अनुराग से भर गए और उनके स्वाभाविक प्रेम की प्रशंसा करने लगे कि यदि इस पृथ्वी तल पर भरत का जन्म (अथवा प्रेम) न होता, तो जड को चेतन और चेतन को जड कौन करता?॥4॥  
