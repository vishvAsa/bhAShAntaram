+++
title = "02 चौपाई"

+++
हित हमार सियपति सेवकाईं। सो हरि लीन्ह मातु कुटिलाईं॥  
मैं अनुमानि दीख मन माहीं। आन उपायँ मोर हित नाहीं॥1॥  

भावार्थ:-मेरा कल्याण तो सीतापति श्री रामजी की चाकरी में है, सो उसे माता की कुटिलता ने छीन लिया। मैन्ने अपने मन में अनुमान करके देख लिया है कि दूसरे किसी उपाय से मेरा कल्याण नहीं है॥1॥  

सोक समाजु राजु केहि लेखें। लखन राम सिय बिनु पद देखें॥  
बादि बसन बिनु भूषन भारू। बादि बिरति बिनु ब्रह्मबिचारू॥2॥  

भावार्थ:-यह शोक का समुदाय राज्य लक्ष्मण, श्री रामचन्द्रजी और सीताजी के चरणों को देखे बिना किस गिनती में है (इसका क्या मूल्य है)? जैसे कपडों के बिना गहनों का बोझ व्यर्थ है। वैराग्य के बिना ब्रह्मविचार व्यर्थ है॥2॥  

सरुज सरीर बादि बहु भोगा। बिनु हरिभगति जायँ जप जोगा॥  
जायँ जीव बिनु देह सुहाई। बादि मोर सबु बिनु रघुराई॥3॥  

भावार्थ:-रोगी शरीर के लिए नाना प्रकार के भोग व्यर्थ हैं। श्री हरि की भक्ति के बिना जप और योग व्यर्थ हैं। जीव के बिना सुन्दर देह व्यर्थ है, वैसे ही श्री रघुनाथजी के बिना मेरा सब कुछ व्यर्थ है॥3॥  

जाउँ राम पहिं आयसु देहू। एकाहिं आँक मोर हित एहू॥  
मोहि नृप करि भल आपन चहहू। सोउ सनेह जडता बस कहहू॥4॥  

भावार्थ:-मुझे आज्ञा दीजिए, मैं श्री रामजी के पास जाऊँ! एक ही आँक (निश्चयपूर्वक) मेरा हित इसी में है। और मुझे राजा बनाकर आप अपना भला चाहते हैं, यह भी आप स्नेह की जडता (मोह) के वश होकर ही कह रहे हैं॥4॥  
