+++
title = "02 चौपाई"

+++
सीता तैं मम कृत अपमाना। कटिहउँ तव सिर कठिन कृपाना॥  
नाहिं त सपदि मानु मम बानी। सुमुखि होति न त जीवन हानी॥1॥  

भावार्थ:-सीता! तूने मेरा अपनाम किया है। मैं तेरा सिर इस कठोर कृपाण से काट डालूँगा। नहीं तो (अब भी) जल्दी मेरी बात मान ले। हे सुमुखि! नहीं तो जीवन से हाथ धोना पडेगा॥1॥  

स्याम सरोज दाम सम सुन्दर। प्रभु भुज करि कर सम दसकन्धर॥  
सो भुज कण्ठ कि तव असि घोरा। सुनु सठ अस प्रवान पन मोरा॥2॥  

भावार्थ:-(सीताजी ने कहा-) हे दशग्रीव! प्रभु की भुजा जो श्याम कमल की माला के समान सुन्दर और हाथी की सूँड के समान (पुष्ट तथा विशाल) है, या तो वह भुजा ही मेरे कण्ठ में पडेगी या तेरी भयानक तलवार ही। रे शठ! सुन, यही मेरा सच्चा प्रण है॥2॥  

चन्द्रहास हरु मम परितापं। रघुपति बिरह अनल सञ्जातं॥  
सीतल निसित बहसि बर धारा। कह सीता हरु मम दुख भारा॥3॥  

भावार्थ:-सीताजी कहती हैं- हे चन्द्रहास (तलवार)! श्री रघुनाथजी के विरह की अग्नि से उत्पन्न मेरी बडी भारी जलन को तू हर ले, हे तलवार! तू शीतल, तीव्र और श्रेष्ठ धारा बहाती है (अर्थात्‌ तेरी धारा ठण्डी और तेज है), तू मेरे दुःख के बोझ को हर ले॥3॥  



