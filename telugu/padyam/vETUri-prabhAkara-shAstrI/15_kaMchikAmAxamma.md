+++
title = "15 కంచికామాక్షమ్మ"

+++
[[కంచికామాక్షమ్మ	Source: [AB](https://andhrabharati.com/strI_bAla/bAlabhASha/kaMchikAmAxamma.html)]]

  
కంచికి పోతావా కృష్ణమ్మా!  
ఆ - కంచి వార్తలేమి కృష్ణమ్మా?  
కంచిలో ఉన్నది అవ్వ;  
ఆ - అవ్వ నాకు పెట్టు బువ్వ.  
బువ్వ ఉన్నదిగాని కృష్ణమ్మా,  
నీకు - పప్పు ఎక్కడిదోయి కృష్ణమ్మా?  
కోమటి యింటిది అప్పు;  
ఆ - అప్పు నాకు పెట్టు పప్పు.  
పప్పు ఉన్నదిగాని కృష్ణమ్మా,  
నీకు - కూర యెక్కడి దోయి కృష్ణమ్మా?  
దొడ్లోను ఉన్నది బీర;  
ఆ - బీర నాకు పెట్టు కూర.  
కూర ఉన్నదిగాని కృష్ణమ్మా;  
నీకు - నెయ్యి యెక్కడిదోయి కృష్ణమ్మా?  
కోమటి అక్కెమ్మ చెయ్యి;  
ఆ - చెయ్యి నాకుపోయు నెయ్యి.  
నెయ్యి ఉన్నదిగాని కృష్ణమ్మా;  
నీకు - పెరుగు ఎక్కడిదోయి కృష్ణమ్మా?  
ఉన్నయింటి యిరుగుపొరుగు,  
ఆ - పొరుగు నాకుపోయు పెరుగు.  
బువ్వ తిందువుగాని కృష్ణమ్మా;  
నీకు - ఆ వూళ్ళోపనియేమి కృష్ణమ్మా?  
అక్కడ ఉన్నది అమ్మ,  
నేను - మొక్కివత్తును కామాక్షమ్మ.  
