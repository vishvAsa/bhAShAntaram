ಶ್ರೀಃ

ಶ್ರಿಯೈ ನಮಃ

ನಾಲಾಯಿರ ದಿವ್ಯಪ್ರಬಂಧಂ\(ಮುದಲಾಯಿರಮ್\)

ಪೆರಿಯಾೞ್ವಾರ್ ತಿರುಪ್ಪಲ್ಲಾಣ್ಡು

\(ತಮಿಳು ಮೂಲ, ಕನ್ನಡದಲ್ಲಿ ಪ್ರತಿಪದಾರ್ಥ, ತಾತ್ಪರ್ಯ, ವಿವರಣೆಯೊಡನೆ\)

ಸಂಪುಟ-೧

ವಿಷಯ ಸೂಚಿ.

೧. ಹಿನ್ನೆಲೆಯ ಮಾತು- ಪುಟ

ಅ. ಭಕ್ತಿಪಂಥ ೧

ಆ.ವಿಷ್ಣುಪೂಜೆ ೨

ಇ. ಭಾಗವತರು ೫

ಈ. ಭಕ್ತಿ ೬

ಉ. ಆೞ್ವಾರರು ೯

ಊ. ನಾಲಾಯಿರ ದಿವ್ಯಪ್ರಬಂಧ  ೧೩

ಋ. ಆೞ್ವಾರರ ತರುವಾಯ ೧೫

ಎ. ಭಕ್ತಿ-ಪ್ರಪತ್ತಿ ೧೯

೨. ಪ್ರಬಂಧದ ಲಿಪಿ ೨೭

೩. ತನಿಗಳು ೩೩

೪. ತಿರುಪ್ಪಲ್ಲಾಣ್ಡು ೪೩

೫. ಗ್ರಂಥಋಣ ೮೨

 

 

 

 

ಶ್ರೀಃ

೧. ಹಿನ್ನೆಲೆಯ ಮಾತು

 

ಅ. ಭಕ್ತಿಪಂಥ

ಭಕ್ತಿಪಂಥ ಎಂಬುದು ಏಕದೇವೋಪಾಸನೆಯ ಪಂಥ. ಇದು ವೇದಗಳ ಕಾಲದಿಂದ ನಡೆದುಬಂದದ್ದು. ವೇದ, ಉಪನಿಷತ್ತುಗಳ ಮೂಲಕ ಋಷಿಗಳು ಈ ಪದ್ಧತಿಯನ್ನು ಪ್ರಚಾರ ಮಾಡಿದರು. ಭಜನೆ ಕೀರ್ತನೆಗಳು ಇದನ್ನು ದೃಢಪಡಿಸಿದವು. ಭಕ್ತಿಪಂಥವನ್ನು ಪಳಗಿಸಿ ಬೆಳಗಿಸಿಕೊಂಡು ಬಂದವರು ಬಹುಮಂದಿ. ಅವರಲ್ಲಿ ಕವಲುಗಳನ್ನು ಕಾಣಬಹುದು. ಆದರೆ, ಆ ಭಕ್ತರ ನಡೇಯೆಲ್ಲ ಬಹುಮಟ್ಟಿಗೆ ಒಂದೇ ನಿಟ್ಟಿನದು. ಎಂದರೆ, ಆರಾಧ್ಯ ದೈವದಲ್ಲಿ ಇಡುವ ಅನನ್ಯಭಕ್ತಿ, ಭಗವಂತನಲ್ಲಿ ನಡೆಸುವ ನಾನಾ ವಿಧ ಸೇವೆ. ತನ್ನ ಜೀವನವನ್ನೇ ಭಗವಂತನಿಗಾಗಿ ಮೀಸಲಿಡುವುದು, ಮತ್ತು ಆತ್ಮಸಮರ್ಪಣ ಮಾಡುವುದು.

ಮತಾಚಾರ್ಯರೆಲ್ಲರೂ ಭಕ್ತಿಯನ್ನು ಬೋಧಿಸಿದರು. ಶ್ರೀ ಆದಿಶಂಕರರು ಜ್ಞಾನಮಾರ್ಗ ಬೋಧಿಸಿದರು, ದಿಟ. ಆದರೆ, ಅವರೂ ಭಕ್ತಿಯನ್ನು ಬಿಡಲಿಲ್ಲ. ಶ್ರೀಲಕ್ಷ್ಮೀನೃಸಿಂಹನಲ್ಲಿ ಕಡುಭಕ್ತಿಯಿಂದ ಕರಾವಲಂಬನೆಗಾಗಿ ಪ್ರಾರ್ಥನೆ ಸಲ್ಲಿಸಿದರು. ಹೀಗೆ, ಭಕ್ತಿಯ ಮಹತ್ವವೇನೆಂಬುದನ್ನು ಅವರು ಆಚರಿಸಿ ತೋರಿಸಿದರು. ಶ್ರೀರಾಮಾನುಜರೂ ಶ್ರೀಮಧ್ವರೂ ಭಕ್ತಿಮಾರ್ಗವನ್ನೇ ಪ್ರಧಾನವಾಗಿ ಮಾಡಿಕೊಂಡರು. ಕರ್ಮಮಾರ್ಗ, ಜ್ಞಾನಮಾರ್ಗಗಳಿಗಿಂತ ಭಕ್ತಿಮಾರ್ಗವನ್ನು ಹಿಡಿದು ಪರಮಾತ್ಮನನ್ನು ಒಲಿಸಿಕೊಳ್ಳೂವುದು ಸುಲಭ ಎಂದು ಅವರು ತೋರಿಸಿಇಕೊಟ್ಟರು. ಭಕ್ತಿಮಾರ್ಗವನ್ನು ಹಿಡಿದು, ನಡೆದು, ಭಕ್ತಿಯ ಹಿರಿಮೆಯನ್ನು ಜೀವನದಲ್ಲಿ ಸಾಧಿಸಿ, ತೋರಿಸಿಕೊಟ್ಟ, ಭಕ್ತ ಮಹನೀಯರು, ಸಾಧು ಸಂತರು- ಎಷ್ಟೋ ಮಂದಿ.

ಹೀಗೆ, ಭಕ್ತಿಪಂಥಕ್ಕೆ ಒಂದು ಪರಂಪರೆಯೇ ಬೆಳೆದು ಬಂದಿದೆ. ಇದರಲ್ಲಿ ಆರಾಧ್ಯದೈವ ಯಾವುದಾದರೂ ಆಹಿರಲಿ- ಸಿದ್ಧಾಂತಗಳಲ್ಲಿ ಪೂಜಾವಿಧಾನದಲ್ಲಿ, ಆತ್ಮಸಮರ್ಪಣದಲ್ಲಿ, ಅತೀಂದ್ರಿಯಾನುಭವದಲ್ಲಿ

೨

ಜನತಾ ಸೇವೆಯಲ್ಲಿ, ಭಜನೆ ಕೀರ್ತನೆ ಮುಂತಾದ ಭಕ್ತಿಕರ್ಮಗಳಲ್ಲಿ ಅಷ್ಟೇನೂ ವ್ಯತ್ಯಾಸ ಕಂಡುಬರುವುದಿಲ್ಲ. ಭಕ್ತರಲ್ಲಿ ಎಲ್ಲ ಬಗೆಯವರೂ ಇದ್ದಾರೆ. ಸಂಸಾರಿಗಳಿದ್ದಾರೆ; ವಿರಕ್ತರಿದ್ದಾರೆ. ಎಲ್ಲರಂತೆ ಕಷ್ಟ ಕಾರ್ಪಣ್ಯಗಳನ್ನು ಅನುಭವಿಸುತ್ತಾ ಭಕ್ತಿಮಾರ್ಗದಲ್ಲಿ ಹಣ್ಣಾದವರಿದ್ದಾರೆ. ಅನುಭಾವಿಗಳು ಅವರು. ಎಲ್ಲರೂ ಮಹನೀಯರೇ, ಮಹಾನುಭಾವರೇ. ಅವರು ಬಾಳಿದ ಬಾಳು, ಆಡಿದ ಮಾತು, ಹಾಡಿದಹಾಡು, ನುಡಿದ ನುಡಿವಚನ, ಮಾಡಿದ ಪೂಜೆ- ಇವೆಲ್ಲವೂ ಎಲ್ಲ ಕಾಲಕ್ಕೂ ಲೋಕಕ್ಕೆ ಬೆಳಕು ಕೊಡತಕ್ಕವು. ಅಜ್ಞಾನಾಂಧಕಾರದಲ್ಲಿ ತೊಳಲುವ ಜನರಿಗೆ ಇವು ಜ್ಞಾನದೀವಿಗೆ. ಮತ್ತು ಶಾಶ್ವತಾನಂದದತ್ತ ನಡೆಯಲು ಸುಲಭವಾದ ಸೂಚಕಗಳು- ಕೈಕಂಬಗಳು, ಮಾರ್ಗದರ್ಶಕಗಳು, ಮೈಲಿಕಲ್ಲುಗಳು.

ಆ. ವಿಷ್ಣುಪೂಜೆ.

ಭಕ್ತಿಪಂಥದಲ್ಲಿ ವಿಷ್ಣುಪೂಜೆ ಒಂದು ಕವಲು. ಯಜ್ಞಯಾಗಾದಿಗಳಲ್ಲಿ ಇಂದ್ರ, ಅಗ್ನಿ, ಮಿತ್ರ, ವರುಣ, ವಾಯು, ಮರುತ್ತುಗಳು, ರುದ್ರ- ಇವರುಗಳಿಗೆಲ್ಲ ಸ್ಥಾನವಿದೆ. ಇವರುಗಳಿಗೆ ಆಹುತಿಯನ್ನು ಹವಿಸ್ಸನ್ನು ಅಗ್ನಿಯ ಮೂಲಕ ಸಲ್ಲಿಸುತ್ತಾರೆ. ಹಾಗೆಯೇ ಯಜ್ಞಯಾಗಾದಿಗಳಲ್ಲಿ ವಿಷ್ಣುವಿಗೆ ಪ್ರಧಾನ ಸ್ಥಾನವಿದೆ. \(ಅದು ಪ್ರಧಾನವಾದ ಸ್ಥಾನವೇ\!\) ಹವಿಸ್ಸನ್ನು ವಿಷ್ಣುವಿಗೂ ಅರ್ಪಿಸುತ್ತಾರೆ. ಆ ರೂಪದಲ್ಲಿ ವಿಷ್ಣುಪೂಝೆ ನಡೆಯುತ್ತದೆ. ಎಂದರೆ, ವೇಡಗಳ ಕಾಲದಿಂದಲೂ ವಿಷ್ಣುಪೂಜೆ ನಡೆದು ಬಂದಿದೆ.

ವಿಷ್ಣುಪೂಜೆಗೆ ಪ್ರಾಶಸ್ತ್ಯ ಬರಲು ಕಾರಣವೇನಿರಬಹುದು? ಅದಕ್ಕೆ ತ್ರಿಮೂರ್ತಿಗಳಲ್ಲಿ ವಿಷ್ಣುವಿಗಿರುವ ಸ್ಥಾನವೇ ಎನ್ನಿಸುತ್ತದೆ. ಪರಬ್ರಹ್ಮನು ತನ್ನ ಕಾರ್ಯಗಳನ್ನು ನಡಸಲು ಮೂರು ರೂಪಗಳನ್ನು ಅಳವಡಿಸಿಕೊಂಡನು. ತ್ರಿಮೂರ್ತಿಗಳು ಎಂದು ಕರೆಯುವ ಚತುರ್ಮುಖ ಬ್ರಹ್ಮ, ವಿಷ್ಣು, ಈಶ್ವರ- ಎಂಬಿವೇ ಆ ಮೂರು ರೂಪಗಳು. ಬ್ರಹ್ಮನು ಸೃಷ್ಟಿಕರ್ತನಾದ. ಸೃಷ್ಟಿ ಮಾಡುವುದೇ ಅವನ ಕೆಲಸ. ಈಶ್ವರ ಲಯಕರ್ತನೆನ್ನಿಸಿದ. ಎಲ್ಲವನ್ನು “ಲಯ” ಮಾಡಿಬಿಡೂವುದು ಅವನ ಕೆಲಸ. ಇನ್ನು, ಸೃಷ್ಟಿಗೂ ಲಯಕ್ಕೂ

೩

ಎಂದರೆ ಹುಟ್ಟೂ ಸಾವುಗಳ ನಡುವೆ ಬರುವುದು “ಸ್ಥಿತಿ”. ಇದು ಜೀವಿಕೆಯ ಕಾರ್ಯ. ಜೀವನದಲ್ಲಿ ನಡೇಯಬೇಕಾದ ಬೆಳವಣೀಗೆ, ಏಳಿಗೆ, ಮಾರ್ಪು- ಇವಕ್ಕೆ ಅದು ಸಂಬಂಧಿಸಿದ ಕಾರ್ಯ-“ಸ್ಥಿತಿ” ಎಂದರೆ ಜೀವನ ರಕ್ಷಣೆಯ ಭಾರ. \(ಇದು\) ವಿಷ್ಣುವಿನ ಕಾರ್ಯವಾಯಿತು. ಹುಟ್ಟಿಗೆ ಮುಂಚೆ ಏನು ಎಂಬುದು ಜೀವನಿಗೆ ತಿಳಿಯದ್ದು. ಅಂಕೆಯೇ, ಸಾವಿನ ಬಳೀಕ ಹೇಗೆ ಏನು ಎಂಬುದೂ ತಿಳೀಯದ ವಿಷಯವೆ. ಎರಡೂ ಅಗೋಚರ ವಿಷಯಗಳೇ. ಆದರೆ, ಇವೆರಡರ ನಡುವಣ ಸ್ಥಿತಿಯಾದರೀ ಗೋಚರಸ್ಥಿತಿ. ಅನುಭವಕ್ಕೆ ಪ್ರತ್ಯಕ್ಷವಾದದ್ದು ಜೀವನ. ಇಂಥ ಗೋಚರಸ್ಥಿತಿಗೆ ಒಡೆಯನಾಗಿ, ಜೀವನನ್ನು ರಕ್ಷಿಸುವ ದೈವವಾದವನು, ವಿಷ್ಣು. ಆದ್ದರಿಂದ, ವಿಷ್ಣುವಿಗಲ್ಲದೆ, ಅಗೋಚರದಿಂದ ಗೋಚರಕ್ಕೆ ಜೀವನನ್ನು ಎಳೆತರುವ ಬ್ರಹ್ಮನಿಗಾಗಲಿ, ಅವನನ್ನು ಗೋಚರದಿಂದ ಅಗೋಚರಕ್ಕೆ ಕೊಂಡೊಯ್ಯುವ ಈಶ್ವರನಿಗಾಗಲಿ, ಇಲ್ಲದ ಈ ಮಹತ್ವ ವಿಷ್ಣುವಿಗೆ ಹೇಗೆ ಬಂದೀತು?

ಅಲ್ಲದೆ, ಧರ್ಮಸಂಸ್ಥಾಪನೆಯ ಮತ್ತು ಧರ್ಮಸಂರಕ್ಷಣೆಯ ಹೊಣೆಹೊತ್ತಿರುವ ದೈವವಲ್ಲವೆ ವಿಷ್ಣು? ಧರ್ಮ ಖಿಲವಾಗುವ ಸಂದರ್ಭವೊದಗಿದಾಗಲೆಲ್ಲಾ, ದುಷ್ಟಶಕ್ತಿ ತಲೆಯೆತ್ತಿದಾಗಲೆಲ್ಲಾ, ಕೆಟ್ಟದ್ದು ಇಳ್ಳೆಯದನ್ನು ಮೆಟ್ಟಿ ತನ್ನ ಪ್ರಾಬಲ್ಯವನ್ನು ಹೆಚ್ಚಿಸಿಕೊಂಡಾಗಲೆಲ್ಲಾ, ಅಂಥ ದುಷ್ಟಶಕ್ತಿಯನ್ನು ಅಡಗಿಸಿ, ಕೆಟ್ಟದ್ದನ್ನು ನಿವಾರಿಸಿ ಒಳ್ಳೆಯದನ್ನು ಉದ್ಧರಿಸುವುದಕ್ಕಾಗಿ, ಸಜ್ಜನರ ಪಾಲನೆ ಪೋಷಣೆಗಾಗಿ ಪದೇಪದೇ ಅವತರಿಸುವೆನೆಂದೂ ಧರ್ಮರಕ್ಷಣೆ ಮಾಡುವೆನೆಂದೂ ಫಣತೊಟ್ಟವನಲ್ಲವೆ ವಿಷ್ಣು. ಅವತಾರವೆತ್ತಿ ಜಗತ್ತಿನಲ್ಲಿ ಮಾನವರ ನಡುವೆ, ಮಾನವರಿಗಾಗಿ, ಅವರ ಕಷ್ಟಸುಖಗಳಲ್ಲಿ ಪಾಲುಗೊಳ್ಳುತ್ತಾ, ಅವರಂತೆ ತಾನೂ ಅವುಗಳನ್ನು ಅನುಭವಿಸುವವನಂತೆ ನಟಿಸುತ್ತಾ ಇದ್ದುವಂದ ದೈವ ವಿಷ್ಣುವೇ. ಆದ್ದರಿಂದ, ತ್ರಿಮೂರ್ತಿಗಳಲ್ಲಿ ವಿಷ್ಣುವಿಗೇ ಪ್ರಾಧಾನ್ಯ.

ವಿಷ್ಣುವನ್ನು ವಿಷ್ಣುವಾಗಿಯೇ ಪೂಜಿಸುವುದು ವಿರಳ. ವಾಡಿಕೆಯಲ್ಲಿ ಅಪರೂಪ ಎನ್ನಬಹುದು. ವಿಷ್ಣುವಿನ ಬೇರೆ ರೂಪಗಳ ಪೂಜೆ ರೂಢಿಯಲ್ಲಿದೆ. ನಾರಾಯಣ, ಶ್ರೀನಿವಾಸ\(ಹರಿ\), ವಾಸುದೇವ, ರಾಮ

೪

ಕೃಷ್ಣ, ನರಸಿಂಹ- ಇವು ಮುಖ್ಯವಾದವು. ಹರಿ, ನಾರಾಯಣ, ವಿಷ್ಣು ಒಂದೇ ದೈವದ, ಎಂದರೆ, ವಿಷ್ಣುವಿನ ಹೆಸರುಗಳು. ರಾಮ,ಕೃಷ್ಣ, ನರಸಿಂಹ, ವಾಸುದೇವ- ಇವು ಆ ದೈವದ ಅವತಾರ ರೂಪಗಳು.

ವಿಷ್ಣುವಿಗೆ “ನಾರಾಯಣ” ಎಂಬ ಹೆಸರು ಬಹಳ ಹಳೆಯದು. ನಾರಾಯಣ ಸೂಕ್ತವು ನಾರಾಯಣ ನಾಮದ ಭಗವಂತನ ಹಿರಿಮೆಯನ್ನು ವಿವರಿಸುತ್ತದೆ. ನಾರಾಯಣ ಮಂತ್ರವು “ಅಷ್ಟಾಕ್ಷರೀ ಮಂತ್ರ” ಎಂದು ಪ್ರಸಿದ್ಧಗೊಂಡಿದೆ. ಸೃಷ್ಟಿಯಾಗಿರುವ ರೂಪವೆಲ್ಲವೂ ನಾರಾಯಣ; ಅವುಗಳಲ್ಲಿ ಒಂದೊಂದರಲ್ಲಿಯೂ ಅಡಗಿರುವವನೂ ನಾರಾಯಣ. ಸೃಷ್ಟಿಯ ಹೊರಗಿದ್ದು ವ್ಯಕ್ತಾ ವ್ಯಕ್ತವಾಗಿದ್ದುಕೊಂಡು ಅದನ್ನು ನಡಸುವವನೂ ನಾರಾಯಣನೇ.

ವಿಷ್ಣುವು ನರನಾರಾಯಣ ಮುನಿಗಳ ಅವತಾರವೆತ್ತಿ ಹಿಮಾಲಯದ ತಪ್ಪಲಿನಲ್ಲಿ ತಪಸ್ಸುಮಾಡುತ್ತಿದ್ದುದನ್ನು ಭಾಗವತ ಪುರಾಣ ಹೇಳುತ್ತದೆ. ತಪಸ್ಸಿನ ಹಿರಿಮೆಯನ್ನು ಮುನಿಜೀವನದ ಶ್ರೇಷ್ಠತೆಯನ್ನೂ ತೋರಿಸಿಕೊಡುವುದು ಈ ಅವತಾರದ ಉದ್ದೇಶ. ನರ ಆತ್ಮಸ್ವರೂಪ; ನಾರಾಯಣ ಪರಮಾತ್ಮ ಸ್ವರೂಪ. ಆದ್ದರಿಂದ, ಆತ್ಮಪರಮಾತ್ಮರ ನಡುವೆ ಇರುವ ಬಾಂಧವ್ಯ್ ಎಂಥಾದ್ದು ಎಂಬುದನ್ನೂ ಇದು ವಿವರಿಸುತ್ತದೆ.

ಮಹಾಭಾರತವಂತು ನಾರಾಯಣ ಸ್ಮರಣೆಯಿಂದಲೇ ಪ್ರಾರಂಭವಾಗುವುದು.1

ಭಾಗವತದಲ್ಲಿ ನಾರಾಯಣನ ವೈಶಿಷ್ಟ್ಯ, ವರ್ಣನೆ, ಸ್ತುತಿ, ಉಪಾಸನೆ, ಅವನ ಅವತಾರಗಳ ಮಹತ್ವ, ಅವನ ಧರ್ಮಪರಿಪಾಲನೆಯ ಕಾರ್ಯ, ಮುಂತಾದವೆಲ್ಲದರ ವಿವರಣೆ ಬರುತ್ತದೆ. ಭೃಗು ಮಹರ್ಷು ಮೂರು ಲೋಕಗಳನ್ನು ಸುತ್ತಾಡಿ, ತ್ರಿಮೂರ್ತಿಗಳನ್ನು ಪರೀಕ್ಷಿಸಿ, ಅವರಲ್ಲಿ ನಾರಾಯಣನೇ ಶ್ರೇಷ್ಠನೆಂದು ಕಂಡುಕೊಂಡು, ಮಹರ್ಷಿಗಳ ಸಭೆಯಲ್ಲಿ ಅದನ್ನು ಸಿದ್ಧಾಂತಪಡಿಸುತ್ತಾನೆ. ಇದೂ ಭಾಗವತದ ಅಂಶವೇ. ನಾರಾಯಣ ಪೂಜಕರ ಧರ್ಮವೇನೆಂಬುದನ್ನು ಭಾಗವತದಲ್ಲಿ ವಿಶದವಾಗಿ ವಿವರಿಸಿದೆ.

1. ನಾರಾಯಣಂ ನಮಸ್ಕೃತ್ಯ ನರಂ ಚೈವ ನರೋತ್ತಮಂ| 

ದೇವೀಂ ಸರಸ್ವತೀಂ ವ್ಯಾಸಂ ತತೋಜಯ ಮುದೀರಯೇತ್||

೫

ಇ. ಭಾಗವತರು

“ಭಾಗವತ” ಎಂಬುದು ಭಕ್ತಿಪಂಥವನ್ನು ಹಿಡಿದವರಿಗೆಲ್ಲ ಅನ್ವಯವಾಗುತ್ತದೆ. ಆದರೆ, ಅವರು ಮುಖ್ಯವಾಗಿ ವಾಸುದೇವ ಭಕ್ತರು ಎಂದೂ ಕ್ರಿ.ಪೂ.-1, 2 ನೆಯ ಶತಮಾನಗಳಲ್ಲಿದ್ದರೆಂದೂ ಅಪರೂಪ ಶಾಸನಗಳಿಂದ ತಿಳಿದುಬಂದಿದೆ. ಈ “ವಾಸುದೇವ” ಎಂಬವನು ಶ್ರೀಕೃಷ್ಣನೇ- ವಸುದೇವನ ಮಗನೇ; ವೃಷ್ಣಿ ಕುಲದವನು. ಶ್ರೀಮನ್ನಾರಾಯಣನ ಪೂರ್ಣಾವತಾರಗಳಲ್ಲಿ ಕೃಷ್ಣಾವತಾರಕ್ಕೆ ಬಹಳ ಹೆಚ್ಚಿನ ಪ್ರಸಿದ್ಧಿ ಬಂದಿದೆ. ಧರ್ಮವನ್ನು ಉದ್ಧರಿಸುವುದು, ಧರ್ಮಮಾರ್ಗವನ್ನು ಬೋಧಿಸುವುದು, ಧರ್ಮಖಿಲವಾಗದಂತೆ ನೋಡಿಕೊಳ್ಳುವುದು, ದುಷ್ಟರನ್ನೂ ಪ್ರಜಾಕಂಟಕರನ್ನೂ ಶಿಕ್ಷಿಸುವುದು, ಸಜ್ಜನರನ್ನು ರಕ್ಷಿಸುವುದು- ಇವೆಲ್ಲವೂ ಶ್ರೀಕೃಷ್ಣನ ಎಸಕ. ಭಾಗವತ, ಭಾರತಗಳಲ್ಲಿ ಶ್ರೀಕೃಷ್ಣನ ಅದ್ಭುತ ಕಾರ್ಯಗಳು, ಅಮಾನುಷ ಮತ್ತು ಅತಿಮಾನುಷ ದಿವ್ಯಲೀಲೆಗಳು- ಇವುಗಳನ್ನೆಲ್ಲ ವಿಶದವಾಗಿ ವರ್ಣಿಸಿದೆ. ಶ್ರೀಕೃಷ್ಣನ ಶ್ರೇಷ್ಠತೆಗೆ ಕಳಶದಂತಿರುವುದು ಶ್ರೀಕೃಷ್ಣನೇ ಸ್ವತಃ ಬೋಧಿಸಿದ ಭಗವದ್ಗೀತೆ. ಅದೊಂದು ಉಪನಿಷತ್ತು, ಯೋಗಶಾಸ್ತ್ರ, ಬ್ರಹ್ಮವಿದ್ಯೆ, ವೇದೋಪನಿಷತ್ತುಗಳ ಸಾರ ಅದರಲ್ಲಿ ಅಡಗಿದೆ. ಕರ್ಮ, ಜ್ಞಾನ, ಧ್ಯಾನ, ಭಕ್ತಿ ಯೋಗಗಳ ಸಾಮರಸ್ಯವನ್ನು ಅದು ಅದ್ವಿತೀಯವಾಗಿ, ಬಹುಸರಳರೀತಿಯಲ್ಲಿ, ವಿವರಿಸಿ ಬೋಧಿಸಿದೆ. ಅರ್ಜುನನಿಗೆಂದು ಶ್ರೀಕೃಷ್ಣ ಅದನ್ನು ಬೋಧಿಸಿದರೂ ಸಹ, ಅದು ಎಲ್ಲ ಮಾನವರಿಗಾಗಿ, ಎಂದರೆ, ಮಾನ ಕುಲೋದ್ಧಾರಕ್ಕಾಗಿ ಉಪಯುಕ್ತವಾಗಿದೆ. ಹೀಗೆ, ಕೃಷ್ಣಸ್ವರೂಪಿಯಾದ ವಿಷ್ಣುವುದು ಬೋಧಿಸಿದ ಯೋಗಗಳಲ್ಲಿ ಭಕ್ತಿಯೋಗವನ್ನು ಮಾತ್ರವೇ ಭಾಗವತರು ಪ್ರಧಾನವಾಗಿ ಮಾಡಿಕೊಂಡರು. ಮತ್ತು, ಅದನ್ನೇ ಬಳಕೆಗೆ ತಂದರು.

ಒಮ್ಮನಸ್ಸಿನಿಂದ ಏಕಮೂರ್ತಿಯ ಪೂಜೆ ನಡೆಸುವುದು, ಆ ಮೂರ್ತಿಯಲ್ಲಿ ಅನನ್ಯ ಭಕ್ತಿ ಇಡುವುದು, ದೇಹದಲ್ಲಿಯೂ ದೇಹಾನುಬಂಧಿಗಳಲ್ಲಿಯೂ ಆಸಕ್ತಿ ಕಡಮೆಮಾಡುವುದು, ಸಾಧುಸಂತರಲ್ಲಿ ಹೆಚ್ಚು ಆಸಕ್ತಿ ತೋರಿಸುವುದು, ಅವರ ಸಂಗವನ್ನು ಬಯಸುವುದು, ಸಮಸ್ತ

೬

ಭೂತಗಳಲ್ಲಿ ಸಮಾನ ಪ್ರೇಮವಿರಿಸುವುದು, ದೀನರಲ್ಲಿ ದಯೆ, ಸಮಾನರಲ್ಲಿ ಮೈತ್ರಿ, ಹಿರಿಯರಲ್ಲಿ ನಮ್ರತೆ, ದ್ವಂದ್ವಗಳಲ್ಲಿ ಸಹನೆ, ದೈವಲಬ್ಧವಾದದ್ದರಲ್ಲಿ ತೃಪ್ತಿ, ಭಗವಂತನಿಗೆ ಸಂಬಂಧಿಸಿದ ಎಲ್ಲ ವಿಷಯಗಳಲ್ಲಿಯೂ ಆಸಕ್ತಿ, ಭಗವಂತನಾದ ಶ್ರೀಹರಿಯ ಕಲ್ಯಾಣಗುಣಗಳನ್ನು ಕೇಳುವುದು, ಕೊಂಡಾಡುವುದು, ಧ್ಯಾನಿಸುವುದು, ತಾನು ಮಾಡುವುದೆಲ್ಲವೂ ಭಗವದರ್ಪಣ ಮಾಡುವುದು, ಶ್ರೀಹರಿಯನ್ನೇ ತನಗೆ ಪರಮಗತಿಯೆಂದು ನಂಬುವುದು, ತನಗೆ ಭಗವಂತನಲ್ಲಿರುವ ಭಕ್ತಿಪರಿಪಾಕದಿಂದ ಮೈನವಿರೇಳೂವುದು, ಕಂಠಬಿಗಿಯುವುದು, ಆನಂದಾಶ್ರುಗಳು, ಹರಿಯುವುದು, ಉನ್ಮತ್ತನಂತೆ ವರ್ತಿಸುವುದು, ಕುಣಿಯುವುದುಯ್, ಒಟ್ಟಿನಲ್ಲಿ ಭಗವಂತನ ಗುಣಾತಿಶಯಗಳಲ್ಲೇ ಮೈಮರೆಯುವುದು- ಇವೆಲ್ಲವೂ ಭಾಗವತ ಲಕ್ಷಣಗಳು.

ಈ.ಭಕ್ತಿ

ಭಾಗವತರ ಲಕ್ಷಣಗಳೆಲ್ಲ ಭಕ್ತಿಯ ಪರಿಣಾಮವಾಗಿ ಹೊಮ್ಮಿದವು. ಭಗವಂತನ ಸೌಂದರ್ಯ, ಸೌಶೀಲ್ಯ, ಜ್ಞಾನ, ಔದಾರ್ಯ, ಐಶ್ವರ್ಯ, ವೀರ್ಯಬಲ ಮುಂತಾದ ಕಲ್ಯಾಣಗುಣಗಳನ್ನು ಕುರಿತು ಯೋಚಿಸುವುದು, ಧ್ಯಾನಿಸುವುದು ಭಕ್ತಿ. ತನ್ನ ದೇಹಾತ್ಮಗಳನ್ನು ದೈವಯೋಗ್ಯವಾಗುವಂತೆ ಸಿದ್ಧಮಾಡಿಕೊಳ್ಳುವುದು ಭಕ್ತಿ. ತನ್ನ ಅಹಂಕಾರ ಮಮಕಾರಗಳನ್ನು ಬದಿಗೊತ್ತಿ, ದೈವದ ಮುಂದೆ ತಾನಿರುವಂತೆಯೂ, ಸ್ವರ್ಗಾದಿ ಭೋಗಗಳು ಯಾವೊಂದನ್ನೂ ಆಶಿಅದೆ, ಯಾವ ಆಶೋತ್ತರಗಳನ್ನೂ ಇಟ್ಟುಕೊಳ್ಳದೆ, ಭಗವಂತನ ಪರಮಪ್ರೇಮದಲ್ಲಿ ತಾನು ಲೀನವಾದಂತೆಯೂ ಭಾವಿಸುವುದು ಮತ್ತು ವರ್ತಿಸುವುದು ಭಕ್ತಿ.

ಅನುಷ್ಠಾನಕ್ಕೆ ಸುಲಭವಾದದ್ದು ಭಕ್ತಿ. ಅದು ಇಡಿಯ ಮಾನವ ಕುಲಕ್ಕೇ ಅನುಕೂಲವಾದದ್ದು. ಭಾರತದ ಋಷಿಗಳೂ ಸಂತರೂ ಇದನ್ನು ಅರಿತಿದ್ದರು. ಅವರು ಭಕ್ತಿಯ ಬಗೆಗೆ ದೀರ್ಘವಾಗಿ ಯೋಚಿಸಿ, ಅದನ್ನು ಬೆಳೆಸಲು ಒಂಬತ್ತು ಮುಖ್ಯಾಂಶಗಳೆಂದು ಕಂಡುಕೊಂಡಿದ್ದರು. ಅವೇ ಏಕಾಂತಿಕ ಭಕ್ತಿಯ ಲಕ್ಷಣಗಳೆಂದು ಅರಿತಿದ್ದರು. ಅವು ಯಾವುವೆಂದರೆ:

ಶ್ರವಣಂ- ಭಗವಂತನ ಲೀಲಾವಿನೋದಗಳನ್ನು ಕುರಿತ್ತ ದಿವ್ಯದ್ಭುತ ಕಥೆಗಳನ್ನು ಒಮ್ಮನಸ್ಸಿನಿಂದ ಕಿವಿಗೊಟ್ಟು ಕೇಳುವುದು.

ಕೀರ್ತನಂ- ಭಗವಂತನ ಲೀಲಾಪ್ರಸಂಗಗಳನ್ನು ಬಾಯಿ ತುಂಬ ಹಾಡಿ ಹೊಗಳುವುದು. ದಿವ್ಯ ನಾಮ ಸಂಕೀರ್ತನ ಮಾಡುವುದು.

೭

ಸ್ಮರಣಂ- ಕೇಳಿ, ಓದಿ, ತಿಳಿದ ಭಗವದ್ವಿಷಯಗಳೆಲ್ಲವನ್ನೂ ಮತ್ತೆಮತ್ತೆ ಸ್ಮರಿಸುವುದು, ಚಿಂತಿಸುವುದು, ಧ್ಯಾನಿಸುವುದು, ಮನನ ಮಾಡುವುದು.

ಪಾದಸೇವನಂ- ಭಗವಂತನನ್ನು ಪೂಜಿಸುವೆಡೆಗಳಲ್ಲಿ ಸೇವೆ ನಡಸುವುದು. ಭಗವದ್ಭಕ್ತರ ಸೇವೆ ಮಾಡುವುದು.

ಅರ್ಚನಂ- ದೇವಾಲಯಗಳಲ್ಲಿ, ಪೂಜಾಮಂದಿರಗಳಲ್ಲಿ ಸಾರ್ವಜನಿಕ ಪ್ರದೇಶಗಳಲ್ಲಿ, ಮತ್ತು ಮನೆಗಳಲ್ಲಿ, ವಿಧಿವತ್ತಾಗಿಯೇ ಅಥವಾ ಹಿತವೆನ್ನಿಸಿದ ಇತರ ರೀತಿಗಳಲ್ಲಿಯೋ ಭಗವಂತನ ಅರ್ಚಾ ಮೂರ್ತಿಗೆ ಪೂಜಾದಿಗಳನ್ನು ನಡಸುವುದು.

ವಂದನಂ- ತನ್ನನ್ನು ಭಗವಂತನ ಪಾದಗಳಲ್ಲಿ ಭಕ್ತಿಯಿಂದ ಅರ್ಪಿಸಿಕೊಳ್ಳುವುದು. ಅಡ್ಡಬಿದ್ದು ನಮಸ್ಕರಿಸುವುದು.

ದಾಸ್ಯಂ- ಭಗವಂತನ ದಾಸ ತಾನೆಂದು ನಡೆದುಕೊಳ್ಳುವುದು, ಅತಿಥಿ ಅಭ್ಯಾಗತರ, ದೀನ ದರಿದ್ರರ, ಭಾಗವತರ, ಸಾಧುಸಂತರ ಸೇವೆಗಳನ್ನು ಭಗವಂತನ ಸೇವೆಯೆಂದೇ ನಡಸುವುದು.

ಸಖ್ಯಂ- ಹೊರಜೀವನದಲ್ಲಿ ಸಾಧುಸಂತರ, ಭಕ್ತರ ಸ್ನೇಹವನ್ನು ಗಳಿಸುವುದು, ಆಂತರಂಗಿಕವಾಗಿ, ಭಗವಂತನ ಗೆಳೆತನವನ್ನು ಬೆಳಸಿಕೊಳ್ಳುವುದು.

ಆತ್ಮನಿವೇದನಂ- ಭಗವಂತನಿಗೆ ತನ್ನ ಸರ್ವಸ್ವವನ್ನೂ ಅರ್ಪಿಸುವುದು. ಜೊತೆಗೆ ತನ್ನ ಆತ್ಮವನ್ನೂ ಸಮರ್ಪಿಸಿಕೊಳ್ಳುವುದು. ಎಲ್ಲ ವಿಷಯದಲ್ಲೂ ತಾನು ಭಗವಂತನ ಅಧೀನನೆಂದೂ ಅವನ ಕೃಪಾಕಟಾಕ್ಷದ ಹೊರತೂ ತನಗೆ ಯಾವುದೂ ಸಾಧ್ಯವಿಲ್ಲವೆಂದೂ, ಅವನೇ ತನಗೆ ರಕ್ಷಕನೂ, ಮಾರ್ಗದರ್ಶಕನೂ ಎಂಬ ದೃಢನಂಬಿಕೆಯಿಂದ ಅವನಲ್ಲಿ ಶರಣಾಗುವುದು.

ಮೇಲೆ ಹೇಳಿದ ಒಂಬತ್ತು ಅಂಶಗಳಲ್ಲಿ ಮೊದಲು ಮೂರು- ಎಂದರೆ, ಶ್ರವಣಂ, ಕೀರ್ತನಂ, ಸ್ಮರಣಂ- ಎಂಬವು ಜ್ಞಾನಾತ್ಮಕ. ಭಗವಂತನಲ್ಲಿ ಭಕ್ತಿ ಮಾಡಲು ಬುದ್ಧಿಯನ್ನು ಅವು ಪ್ರಚೋದಿಸುತ್ತವೆ. ಭಗವಂತನನ್ನು ಅರಿತುಕೊಳ್ಳಲು ಸಾಧಕಗಳಾಗುತ್ತವೆ. ಅನಂತರ ಬರುವ ಮೂರು ಅಂಶಗಳು- ಎಂದರೆ, ಪಾದಸೇವನಂ, ಅರ್ಚನಂ, ವಂದನಂ- ಭಗವಂತನನ್ನು ಕುರಿತ ಕರ್ಮಾಚರಣೆ. ತನಗೆ ತೃಪ್ತಿಯನ್ನೂ, ಸಂತೋಷವನ್ನೂ, ಮನಶ್ಶಾಂತಿಯನ್ನೂ ತಂದುಕೊಳ್ಳುವುದಕ್ಕಾಗಿ ನಡಸುವ ಫಲಾಪೇಕ್ಷೆಯಿಲ್ಲದ ನಿಃಸ್ವಾರ್ಥ ಕರ್ಮಗಳು ಅವು. ಕಡೆಯ ಮೂರು ಅಂಶಗಳು, ಎಂದರೆ ದಾಸ್ಯಂ, ಸಖ್ಯಂ, 

೮

ಆತ್ಮನಿವೇದನಂ- ಭಗವಂತನನ್ನು ಸಾಕ್ಷಾತ್ಕರಿಸಿಕೊಳ್ಳುವುದಕ್ಕೆ ಕ್ರಮ.

ಭಗವದ್ಗೀತೆಯಲ್ಲಿ ಭಕ್ತಿಯ ಸಾಧನೆ ಮತ್ತು ಭಕ್ತನ ನಡವಳಿಕೆಗಳನ್ನು ಕುರಿತ ವಿವರಣೆ ಇದೆ. ಭಕ್ತಿಹೇಗೆ ಉತ್ತಮವಾದದ್ದು, ಅದರ ಹಿರಿಮೆಯೇನು ಎಂಬುದನ್ನು ಅದರಿಂದ ಗಮನಿಸಬಹುದು. ಅದರ ಸಾರಾಂಶ ಹೀಗಿದೆ:

“ವೇದ, ತಪಸ್ಸು, ದಾನ, ಯಜ್ಞ- ಇವುಗಳಿಂದ ನನ್ನ ವಿಶ್ವರೂಪದರ್ಶನ ಲಭಿಸುವುದಿಲ್ಲ. ನನ್ನನ್ನು ತಿಳೀಯುವುದಕ್ಕೆ, ನನ್ನನ್ನು ನೋಡುವುದಕ್ಕೆ, ನನ್ನನ್ನು ಸೇರುವುದಕ್ಕೆ, ಅನನ್ಯಭಕ್ತಿಯಿಂದ ಮಾತ್ರವೇ ಸಾಧ್ಯ. \(ಅಧ್ಯಾ-11-53, 54\)

ನನ್ನಲ್ಲಿ ಮನಸ್ಸನ್ನು ಲೀನಮಾಡಿ ಶ್ರದ್ಧೆಯಿಂದ ನನ್ನನ್ನು ಭಜಿಸುವವನು ಯೋಗಿಗಳಲ್ಲಿ ಶ್ರೇಷ್ಠನು. ನನ್ನನ್ನು ಭಜಿಸುವವರು ನನ್ನನ್ನು ಸೇರುತ್ತಾರೆ. \(ಅಧ್ಯಾ-9-22,30\)

ನನ್ನಲ್ಲಿಯೇ ಚಿತ್ತವಿಟ್ಟೂ, ನನ್ನಲ್ಲಿಯೇ ಆತ್ಮನಿವೇದನ ಮಾಡಿದವರು ಒಬ್ಬರಿಗೊಬ್ಬರು ಉಪದೇಶ ಮಾಡುತ್ತಾ, ಸದಾ ನನ್ನ ಕೀರ್ತನೆ ಮಾಡುತ್ತಾರೆ. ಆನಂದ ಪರವಾಶರಾಗುತ್ತಾರೆ. ಹೀಗೆ, ನನ್ನಲ್ಲಿ ತನ್ಮಯರಾದವರು ಪ್ರೇಮಪೂರ್ವಕವಾಗಿ ನನ್ನನ್ನು ಭಜಿಸುವವರು ನನ್ನನ್ನು ಹೊಂದುತ್ತಾರೆ. \(ಅಧ್ಯಾ-10-9, 10\)

ಯಾರು ಕರ್ಮಗಳನ್ನೆಲ್ಲಾ ನನಗೆ ಸಮರ್ಪಿಸುತ್ತಾರೋ, ನನ್ನಲ್ಲಿ ಪರಾಯಣರಾಗುತ್ತಾರೋ, ನನ್ನ ಭಕ್ತರಾಗುತ್ತಾರೋ, ಆಸಕ್ತಿ ತ್ಯಜಿಸುತ್ತಾರೋ, ಸಕಲ ಭೂತಗಳ ಹಿತದಲ್ಲಿ ಮಗ್ನರಾಗುತ್ತಾರೋ, ನನ್ನನ್ನೇ ಧ್ಯಾನಿಸಿ ಉಪಾಸನೆ ಮಾಡುತ್ತಾರೋ, ಯಾರು ಸರ್ವತ್ರ ಸಮಬುದ್ಧಿಯನ್ನಿಟ್ಟುರುತ್ತಾರೋ ಅವರನ್ನು ನಾನು ಮೃತ್ಯುರೂಪವಾದ ಸಂಸರಸಾಗರದಿಂದ ಒಡನೆಯೇ ಪಾರು ಮಾಡುತ್ತೇನೆ.\(ಅಧ್ಯಾ-11-55\)

ನಿನ್ನ ಮನಸ್ಸನ್ನು ನನ್ನಲ್ಲಿ ನೆಲೆಗೊಳಿಸು. ನಿನ್ನ ಬುದ್ಧಿಯನ್ನು ನನ್ನಲ್ಲಿಡು. ಹಾಗೆ ಮಾಡಿದರೆ, ನನ್ನನ್ನು ಸೇರಿತ್ತೀ. ನಿನ್ನ ಚಿತ್ತವನ್ನು ಸಿಧಗೊಳಿಸಲು ಸಾಧ್ಯವಾಗದಿದ್ದರೆ. ಅಭ್ಯಾಸದಿಂದ ನನ್ನನ್ನು ಪಡೆಯಲು

೯

ಯತ್ನಿಸು. ಅಭ್ಯಾಸಕ್ಕು ಅಸಮರ್ಥನಾದರೆ, ನೀನು ಮಾಡುವ ಕರ್ಮಗಳನ್ನೆಲ್ಲಾ ನನಗೆ ಅರ್ಪಣೆ ಮಾಡು; ಸಿದ್ಧಿಪಡೆಯುವೆ. \(ಅಧ್ಯಾ-12-8,9,10\)

ಅಭ್ಯಾಸಕ್ಕಿಂತ ಜ್ಞಾನ ಶ್ರೇಷ್ಠ. ಜ್ಞಾನಕ್ಕಿಂತ ಧ್ಯಾನ ಹೆಚ್ಚು. ಧ್ಯಾನಕ್ಕಿಂತ ಕರ್ಮಫಲತ್ಯಾಗ ಹಿರಿದು. ಅದರಿಂದ ಶಾಂತಿ ಕೂಡಲೇ ಲಭಿಸುವುದು. \(ಅಧ್ಯಾ-12-12\)

ಎಲ್ಲಾ ಪ್ರಾಣಿಗಳಲ್ಲೂ ದ್ವೇಷವಿಲ್ಲದವನಾಗಿ, ಎಲ್ಲರಿಗೂ ಮಿತ್ರನಾಗಿ, ದಯಾವಂತನಾಗಿ, ಅಹಂಕಾರ ಮಮಕಾರವಿಲ್ಲದವನಾಗಿ, ಸುಖದುಃಖಗಳನ್ನು ಸಮಾನವಾಗಿ ಸಹಿಸುವವನಾಗಿ, ಸದಾ ಸಂತೋಷಿಯಾಗಿ, ಯೋಗಿಯಾಗಿ, ಇಂದ್ರಿಯಗಳನ್ನು ನಿಗ್ರಹಿಸಿದವನಾಗಿ ,ಮನಸ್ಸನ್ನು ಸ್ಥಿರಪಡಿಸಿಕೊಂಡವನಾಗಿ, ಮನಸ್ಸನ್ನೂ ಬುದ್ಧಿಯನ್ನೂ ನನಗೆ ಅರ್ಪಣೆ ಮಾಡಿದವನಾಗಿ ಇರುವ ಭಕ್ತನು ನನಗೆ ಪ್ರಿಯ\(ಅಧ್ಯಾ-12-13,14\)

ಇತರರ ಕೀಟಲೆ ಕೋಟಲೆಗಳಿಂದ ಉದ್ವೇಗಗೊಳ್ಳದವನಾಗಿ, ಹರ್ಷ ಭಯ ಕ್ರೋಧ, ಈರ್ಷೆಗಳಿಂದ ಮುಕ್ತನಾಗಿರುವ ಭಕ್ತ ನನಗೆ ಪ್ರಿಯ. \(ಅಧ್ಯಾ.-12-15\)

ಆಸಕ್ತಿಯಿಲ್ಲದವನಾಗಿ, ಪವಿತ್ರನಾಗಿ, ದಕ್ಷನಾಗಿ, ಚಿಂತೆಯಿಲ್ಲದವನಾಗಿ, ಶುಭಾಶುಭಗಳನ್ನು ತ್ಯಜಿಸಿದವನಾಗಿ, ಇರುವ ಭಕ್ತ ನನಗೆ ಪ್ರಿಯ.\(ಅಧ್ಯಾ-12-17\)

ಶತ್ರು-ಮಿತ್ರ, ಮಾನ-ಅಪಮಾನ, ಶೀತ-ಉಷ್ಣ, ಸುಖ-ದುಃಖ, ನಿಂದೆ-ಸ್ತುತಿ, ಮುಂತಾದ ದ್ವಂದ್ವಗಳಿಂದ ಕದಲದವನಾಗಿ ಮೌನಿಯಾಗಿ, ಲಭಿಸಿದ್ದರಲ್ಲಿ ತೃಪ್ತನಾಗಿ, ಸ್ಥಿರಚಿತ್ತನಾಗಿ-ಇರುವ ಭಕ್ತ ನನಗೆ ಪ್ರಿಯ \(ಅಧ್ಯಾ-12-18,19\)

ಆದ್ದರಿಂದ, ನನ್ನ ಭಕ್ತನಾಗು. ನನಗಾಗಿ ಯಜ್ಞಮಾಡು. ನನ್ನನ್ನು ನಮಸ್ಕರಿಸು. ನನ್ನಲ್ಲಿ ಪರಾಯಣನಾಗು. ನನ್ನೊಂದಿಗೆ ಆತ್ಮವನ್ನು ಸೇರಿಸು. ನನ್ನನ್ನೇ ಹೊಂದುತ್ತೀಯೆ.\(ಅಧ್ಯಾ-18-65\)

ನನ್ನ ಭಕ್ತನಿಗೆ ಎಂದೆಂದಿಗೂ ನಾಶವಿಲ್ಲ. \(ಅಧ್ಯಾ-9-31\)

ಭಗವದ್ಗೀತೆ ಬೋಧಿಸಿದ ಈ ಭ್ಕ್ತಿಮಾರ್ಗಕ್ಕೆ, ಈ ಸುಲಭೋಪಾಯಕ್ಕೆ ಜನ ಮನಸೋತರು. ಪರಂಪರಾಗತವಾಗಿ ಬಂದ ಭಕ್ತಿಯ ಕರ್ಮಗಳನ್ನು ಮುಂದುವರೆಸಿದರು. ಹೀಗೆ ಬೆಳೆಯಿತು ಭಕ್ತಿಪಂಥ.

ಉ. ಆೞ್ವಾರರು.

ಭಕ್ತಿಮಾರ್ಗಕ್ಕೆ ಹೆಚ್ಚು ಪ್ರಾಶಸ್ತ್ಯ ಬಂದದ್ದು ದಕ್ಷಿಣ ಭಾರತದ ಆೞ್ವಾರರು ಮತ್ತು ನಾಯನಾರುಗಳಿಂದ ಎನ್ನಬಹುದು. ನಾಯನಾರುಗಳು

೧೦

ಶಿವಭಕ್ತರು. ಆೞ್ವಾರರು ವಿಷ್ಣುಭಕ್ತರು. ಅಚಲವಾದ ನಂಬಿಕೆಯಿಂದ, ಸ್ತೋತ್ರದಿಂದ, ಉಪಾಸನೆಯಿಂದ, ಆತ್ಮ ಸಮರ್ಪಣದಿಂದ ಭಗವಂತನ ಅನುಗ್ರಹವನ್ನು ದೊರಕಿಸಿಕೊಳ್ಳಬಹುದೆಂದು ಸ್ವತಃ ಆಚರಿಸಿ, ಅನುಭವಿಸಿ, ಈ ಮಹನೀಯರು ತೋರಿಸಿಕೊಟ್ಟರು.

ಭಕ್ತಿಮಾರ್ಗಕ್ಕೆ ವಿವರಣೆ ಕೊಟ್ಟವರು ಯಾಜ್ಞವಲ್ಕ್ಯ ಮಹರ್ಷಿಗಳು. ಅದು “ಯೋಗ”ವಾಯಿತು. ಆೞ್ವಾರರು ಅದನ್ನು ಆತ್ಮಸಾಧನೆಯಿಂದಲೂ ಅತೀಂದ್ರಿಯ ಅನುಭವದಿಂದಲೂ ದೃಢಪಡಿಸಿದರು.

ಸಾಂಪ್ರದಾಯಿಕವಾಗಿ ಆೞ್ವಾರರು ಕಲಿಯುಗದ ಆದಿಯಲ್ಲಿದ್ದರೆಂದು ಹೇಳುತ್ತಾರೆ. ಆದರೆ, ಅವರು ಕ್ರಿ.ಶ.2ನೆಯ ಶತಮಾನದಿಂದ 8ನೆಯ ಶತಮಾನದವರೆಗೆ ಇದ್ದರೆಂದು ತಿಳಿದುಬಂದಿದೆ. ಚರಿತ್ರೆಯ ಸಂಶೋಧನೆಯಂತೆ ಕ್ರಿ.ಶ.900ಕ್ಕೆ ಹಿಂದಿನವರು ಅವರೆಂದು ಖಚಿತಪಟ್ಟಿದೆ.

ಆೞ್ವಾರರ ಜೀವನದಿಂದ ಆಗಿನ ಕಾಲದ ಭಕ್ತಿಪಂಥದ ನಡೆಯೇನು ಎಂಬುದು ತಿಳಿದುಬರುತ್ತದೆ. ವೇದ,ಪುರಾಣ, ಆಗಮಗಳ ಹಿನ್ನೆಲೆ ಅದಕ್ಕೆ ಪೂರ್ಣವಾಗಿತ್ತೆಂದು ಕಂಡುಬರುತ್ತದೆ. ಅದಕ್ಕೂ ಮಿಗಿಲಾದದ್ದು ಅವರ “ದಿವ್ಯಾನುಭವ”ಗಳು-ಎಂದರೆ, ಅವರ ಅತೀಂದ್ರಿಯ ಅನುಭವಗಳು.

ಅತೀಂದ್ರಿಯಾನುಭವ ಎಂಬುದು ಒಂದು ಆಕರ್ಷಣೀಯ ವಿಚಾರ. ಆಧ್ಯಾತ್ಮಿಕ ಅನುಭವದಲ್ಲಿ ಅದೊಂದು ವೈಶಿಷ್ಟ್ಯ.

ಅತೀಂದ್ರಿಯತೆ ತರುವ ಅನುಭವವನ್ನು ಮಾತು ವರ್ಣಿಸಲಾರದು. ಅದನ್ನು ಇಂದ್ರಿಯಗಳೂ ಅರಿಯಲಾರವು. ಆದ್ದರಿಂದಲೇ, ಅದು ಅತೀಂದ್ರಿಯ ಅನುಭವ- ಅದು ಇಂದ್ರಿಯಗಳ ಎಲ್ಲೆಯನ್ನು ದಾಟಿದ್ದು. ಅದನ್ನು “ಸಾಕ್ಷಾತ್ಕಾರ” ಎನ್ನುತ್ತಾರೆ. ವಾದವಾಗಲೀ, ತರ್ಕವಾಗಲೀ, ಯುಕ್ತಿಯಾಗಲಿ, ಇಂದ್ರಿಯಗಳಾಗಲಿ, ಮಾತಾಗಲಿ ಇಲ್ಲಿ ಉಪಯೋಗಕ್ಕೆ ಬರುವುದಿಲ್ಲ. ಅದನ್ನು ಸ್ವತಃ ಅನುಭವಿಸಿಯೇ ಅರಿಯಬೇಕು. ಆ ಕಾರಣದಿಂದಲೇ ಅದನ್ನು “ಅಪರೋಕ್ಷಾನುಭೂತಿ” ಎಂದು ಕರೆಯುವುದು. ಆ ಅನುಭವ ಬರುವಾಗ ಭಕ್ತನಿಗೆ ತನ್ನ ಸುತ್ತಮುತ್ತಲ ಅರಿವಾಗಲಿ ಇಂದ್ರಿಯಗಳ ಜ್ಞಾನವಾಗಲಿ ಇರುವುದಿಲ್ಲ. ಹಾಗಿರಲು ಅವಕಾಶವೇ ಇಲ್ಲ. ಆ ಅನುಭವಕ್ಕೆ ಇಂದ್ರಿಯ ಪ್ರಪಂಚವನ್ನು ದಾಟಿ, ಇಂದ್ರಿಯಾತೀತ ನೆಲೆಯನ್ನು ಅವನು ಸೇರಲೇಬೇಕು. ಇದೇ “ಸಮಾಧಿ ಸ್ಥಿತಿ” ಎಂಬುದು.

೧೧

ಇದರ ಫಲ ಆನಂದ ಮತ್ತು ಶಾಂತಿ. ಈ ಆನಂದವನ್ನು ಕೆಲವು ವಿಶೇಷಣೆಗಳ ಜೋಡಣೆಯಿಂದ- ಮಹದಾನಂದ, ಪರಮಾನಂದ, ಬ್ರಹ್ಮಾನಂದ, ಆತ್ಮಾನಂದ- ಎಂದು ಮುಂತಾಅಗಿ ಹೇಳಬಹುದಷ್ಟೇ. ಅನುಭವ ಪಡೆದವನಿಗೇ ಗೊತ್ತು ಅದರ ಸವಿಯೇನೆಂದು. ಈ ಆನಂದದ ನೆಲೆಯನ್ನು ಮುಟ್ಟಿದಾಗ, ಭಕ್ತನು ತನ್ನ ಇಷ್ಟದೈವದೊಂದಿಗೆ ಒಂದಾಗುತ್ತಾನೆ ಅಥವಾ, ಆ ದೈವದ ಸಮ್ಮುಖದಲ್ಲಿ ಆನಂದವನ್ನು ಅನುಭವಿಸುತ್ತಾ ಇರುತ್ತಾನೆ.

ಮುಖ್ಯವಾಗಿ, ಎರಡೂ ಬಹೆಯಲ್ಲಿ ಸಮಾಧಿಸ್ಥಿತಿಯನ್ನು ತಂದುಕೊಳ್ಳಬಹುದು ಎನ್ನುತ್ತಾರೆ. ಒಂಟಿಯಾಗಿ, ನಿರ್ಜನ ಪ್ರದೇಶದಲ್ಲಿ ಕುಳಿತು ಮನಸ್ಸನ್ನು ಏಕಾಗ್ರಗೊಳಿಸಿ, ಬಾಹ್ಯ ವ್ಯಾಪಾರಗಳನ್ನು ಅಡಗಿಸಿ, ಇಂದ್ರಿಯಗಳನ್ನು ಹಿಡಿದಿಟ್ಟು, ನಾದೋಪಾಸನೆಯ ಮೂಲಕವೋ ಬೇರೆ ವಿಧದಿಂದಲೋ ಪರಂಜ್ಯೋತಿಯನ್ನು ನಿಲುಕಿ, ಅದರೊಂದಿಗೆ ಒಂದಾಗಿ ಆನಂದಿಸುವುದು ಒಂದು ಬಗೆ. ಇದು ಪ್ರಯಾಸದ ಸಾಧನೆ. ಅಡಗಲೊಲ್ಲದ ಚಂಚಲ ಮನಸ್ಸನ್ನು ಅಡಗಿಸುವುದು ಮತ್ತು ಅಭ್ಯಾಸದಿಂದ ಅದನ್ನು ಏಕಾಗ್ರಗೊಳಿಸುವುದು ಕಷ್ಟ ಸಾಧ್ಯ. ಹೀಗೆ ನಡಸುವ ಸಾಧನೆಯನ್ನು “ನಿರ್ಗುಣೋಪಾಸನೆ” ಎನ್ನುತ್ತಾರೆ. ಇನ್ನೊಂದು ಬಗೆಯದು “ಸಗುಣೋಪಾಸನೆ” ಇದರಲ್ಲಿ ಭಕ್ತ ತನಗೆ ಇಷ್ಟವಾದ ಮೂರ್ತಿಯನ್ನು ಲಕ್ಷ್ಯವಾಗಿ ಇಟ್ಟುಕೊಂಡು, ತನ್ಮೂಲಕ ಮನಸ್ಸನ್ನು ಹದಗೊಳಿಸುವುದು. ಸಾಕಾರ ಮೂರ್ತಿಯೊಂದನ್ನು ಮನಸ್ಸಿಗೆ ತಂದುಕೊಳ್ಳುವುದು; ಅದರ ಸ್ವರೂಪ ಪೂರ್ತಿಯಾಗಿ ಮನಸ್ಸಿನಲ್ಲಿ ಮೂಡಿ ಬರುವಂತೆ ಸಾಧನೆ ಮಾಡುತ್ತ ಮಾಡುತ್ತ ಸಮಾಧಿಸ್ಥಿತಿಯನ್ನು ನಿಲುಕುವುದು. ಅಥವಾ ತನ್ನ ಇಷ್ಟದೈವದ ಗುಣಾತಿಶಯಗಳನ್ನೂ ಸೌಂದರ್ಯಾತಿಶಯಗಳನ್ನು ದಿವ್ಯಾದ್ಭುತ ಲೀಲಾಪ್ರಸಂಗಗಳನ್ನೂ ಮನಸ್ಸಿನಲ್ಲಿ ತುಂಬಿಕೊಂಡು ಅವುಗಳನ್ನು ಕುರಿತು ಸದಾ ಚಿಂತಿಸುತ್ತಿರುವುದು. ಆಗ, ತಮ್ಮ ಕಣ್ಣಮುಂದೆ ಅವಕ್ಕೆ ಸ್ವಲ್ಪಮಾತ್ರ ಹೋಲಿಸಬಹುದಾದ ಯಾವುದನ್ನು ಕಂಡರೂ ಸಾಕು; ಅದು ಅವರನ್ನು ಸಮಾಧಿಸ್ಥಿತಿಗೆ ಏರಿಸಿಬಿಡುವುದು. ಉದಾಹರಣೆಗೆ, ಕಾರ್ಮುಗಿಲನ್ನು ನೋಡಿದ ಕೂಡಲೇ ಗೋಪಿಕೆಯರಿಗೆ ಶ್ರೀಕೃಷ್ಣನ ದಿವ್ಯಸುಂದರ ದೇಹದ ಬಣ್ಣ ನೆನಪಿಗೆ ಬಂದು, ಅವರ್ರು ಹಾಗೆಯೇ ಮೈಮರೆಯುತ್ತಿದ್ದರಂತೆ\! ಇಂಥ ಭಕ್ತಿಭಾವವನ್ನು ಬೆಳಸುವುದಕ್ಕೆ ಭಕ್ತನು ತನ್ನ ಇಷ್ಟದೈವಕ್ಕೆ ತನುಮನಧನಗಳನ್ನು ಸಮರ್ಪಿಸಿ ಸೇವೆ ಮಾಡುತ್ತಾ ತನ್ನ ಜೀವಿಕೆಯನ್ನೆಲ್ಲಾ ಆ ದೈವದ ಸೇವೆಯಲ್ಲಿ

೧೨

ಕಳೆಯುವುದು ಒಂದು ಸುಲಭೋಪಾಯ.

ಆೞ್ವಾರರು ಹೀಗೆ ನಡಸಿದರು. ಅವರ ಕಾಲವೆಲ್ಲ ಭಗವಂತನ ಸೇವೆಗೇ ಮೀಸಲು. ಅನನ್ಯ ಭಕ್ತಿಯಿಂದ ಅವರು ನಡಸಿದ ಅವಿಶ್ರಾಂತ ಸೇವೆಯ ಫಲವಾಗಿ ಅವರಿಗೆ ಹಲವಾರು ದಿವ್ಯಾನುಭವಗಳು ಆದವು.

ಭಗವದ್ಗುಣಾನುಭವದಲ್ಲಿ ಆಳವಾಗಿ ಮುಳುಗಿದ್ದವರಾದ್ದರಿಂದ ಅವರಿಗೆ “ಆೞ್ವಾರ್”\(ಆೞ್\+ವಾರ್= ಆಳಕವಾಗಿ ಮುಳೂಗಿದವರು\) ಎಂಬ ಹೆಸರು ಬಂತು. ಅವರ ಆಧ್ಯಾತ್ಮಿಕತೆ ಭಕ್ತಿಮಯ. ಭಗವಂತನ ಅವತಾರಗಳಲ್ಲಿ, ಆ ಅವತಾರಗಳ ಉದ್ದೇಶಗಳಲ್ಲಿ ಮತ್ತು ಅವುಗಳ ಸಾಧನೆಗಳಲ್ಲಿ ಅವರಿಗೆ ಪೂರ್ಣ ನಂಬಿಕೆ. ಮತ್ತು ಅವತಾರಗಳಲ್ಲಿ ಪೂರ್ಣಾವತರಗಳೆನ್ನಿಸಿದ ರಾಮ,ಕೃಷ್ಣ, ನರಸಿಂಹ ಇವುಗಳಲ್ಲಿ ಅವರಿಗೆ ತೀರದ ಭಕ್ತಿ. ಮತ್ಸ್ಯ, ಕೂರ್ಮ, ವರಾಹ, ವಾಮನ, ತ್ರಿವಿಕ್ರಮ, ಪರಶುರಾಮ- ಈ ಅವತಾರಗಳೂ ಅವರಿಗೆ ಪ್ರಿಯವೇ.

ಭಗವಂತ ಮಾನವ ಲೋಕದಲ್ಲಿ ಎತ್ತಿದ ಅವತಾರಗಳು, ಆಗ ಭಗವಂತ ನಡಸಿದ ಅತಿಮಾನುಷ, ದಿವ್ಯ, ಅದ್ಭುತ ಲೀಲೆಗಳು- ಇವುಗಳೆಲ್ಲದರ ಆನಂದಾನುಭವದಲ್ಲಿ ಇಳಿಯ ಮುಳುಗಿದವರು ಅವರು. ತನ್ನ ಸೃಷ್ಟಿಯಲ್ಲಿ ಭಗವಂತನಿಗೆ ಇರುವ ಕೃತಿ, ಕರುಣೆ, ಅನುಗ್ರಹಗಳು ಮಾನವನಿಗೆ ಅರ್ಥವಾಗುವುದಕ್ಕಿಂತಲೂ, ಬಹಳ ಹೆಚ್ಚು. ಅದರ ಮಿತಿಯೇನೆಂದು ಭಕ್ತನು ಅರಿಯಲು ಯತ್ನಿಸುವಾಗ, ಅವನಲ್ಲಿ ಆಶ್ಚರ್ಯಕರವಾದ ಭಾವನೆಗಳೂ ಅಪರಿಮಿತವಾದ ಭಕ್ತಿನಂಬಿಕೆಗಳೂ ಒಟ್ಟುಗೂಡಿ ಭಗವಂತನ ದಿವ್ಯಾನುಭವದಲ್ಲಿ ಕಲೆತು ಅವನಲ್ಲಿ ಅತೀಂದ್ರಿಯ ಶಕ್ತಿಯನ್ನು ಬೆಳಸುತ್ತವೆ. ಆ ದಿವ್ಯಾನುಭವದ ಆನಂದದಿಂದ ಮೈಮರೆತು ತನ್ನ ಸುತ್ತಲ ಜಗತ್ತಿನ ಪರಿವೆಯಿಲ್ಲದ ಸ್ಥಿತಿಯಿಂದ ಸಾಮಾನ್ಯ ಮಾನವನ ಸ್ಥಿತಿಗೆ ಅವನು ಮರಳಿದಾಗ, ಅಂಥ ಉನ್ನತಮಟ್ಟದಿಂದ ಅಧಃಪತನ ಹೊಂದಿದೆನಲ್ಲಾ ಎಂಬ ವ್ಯಥೆಯೂ ಜುಗುಪ್ಸೆಯೂ ಅವನಲ್ಲಿ ತುಂಬಿರುತ್ತದೆ. ಮತ್ತೆ ಅದೇ ಆನಂದದ ಸ್ಥಿತಿಗೆ ಅವನನ್ನು ಏರಿಸುವದಕ್ಕಾಗಿ ಭಗವತ್ಕಟಾಕ್ಷಕ್ಕಾಗಿ, ಸಾಕ್ಷಾತ್ಕಾರಕ್ಕಾಗಿ ಹಾತೊರೆಯುವುದು ಭಕ್ತನ ಸರ್ವ ಸಾಮಾನ್ಯ ಲಕ್ಷಣ.

ಭಗವಂತನ ಸೌಂದರ್ಯವಂತು ಅಳತೆಗೆ ನಿಲುಕದ್ದು, ತೃಪ್ತಿತಾರದ್ದು. ಅದನ್ನು ಎಷ್ಟು ನೋಡಿದರೂ ತೀರದು; ಇನ್ನೂ ನೋಡುತ್ತಲೇ ಇರಬೇಕು ಎನ್ನಿಸುತ್ತದೆ. ಅದನ್ನು ಎಷ್ಟು ಅನುಭವಿಸಿದರೂ ಸಾಲದೆನ್ನಿಸುತ್ತದೆ.

೧೩

ಭಗವಂತನ ದಿವ್ಯಮಂಗಳ ಮೂರ್ತಿಯನ್ನು ಎಡೆಬಿಡದೆ ನೋಡುತ್ತಿರಬೇಕು. ಭಗವಂತನ ಪಾದಸೇವೆ ಮಾಡುತ್ತಿರಬೇಕು. ಭಗವತ್ಕೈಂಕರ್ಯಗಳನ್ನು ಬಿಡದೆ ನಡಸುತ್ತಿರಬೇಕು; ಭಗವಂತನ ಪರಮ ನಮ್ರತೆಯ ದಾಸಾನುದಾಸನಾಗಿರಬೇಕು; ಭಗವಂತನ ಸಕಲ ಕಲ್ಯಾಣಗುಣಗಳನ್ನು ಅನುಭವಿಸಿ ಅರಿಯಬೇಕು; ಹೀಗೆ, ಭಗವಂತನ ಪೂರ್ನ ಕಟಾಕ್ಷಕ್ಕೆ ಪಾತ್ರನಾಗಬೇಕು-ಇವೆಲ್ಲವೂ ಭಕ್ತನ ಉತ್ಕಟಾಪೇಕ್ಷೆ. ಆೞ್ವಾರರಲ್ಲಿ ಕಂಡುಬರುವುದೆಲ್ಲ ಈ ಭಾವನೆಯೇ. ಭಗವಂತನಲ್ಲಿ ಐಕ್ಯಹೊಂದಿ ಸಾಯುಜ್ಯ ಸುಖವನ್ನು ಅನುಭವಿಸುವುದಕ್ಕೆ ಬದಲಾಗಿ ಸ್ವಾಮಿಯ ದಿವ್ಯಾದ್ಭುತ ಸೌಂದರ್ಯವನ್ನು ಆಸ್ವಾದಿಸುತ್ತಾ ಭಗವಂತನ ಸೇವೆತಲ್ಲಿ ಸದಾ ನಿರತರಾಗಿರಬೇಕು ಎಂಬುದೇ ಆೞ್ವಾರರ “ಮುಕ್ತಿ”ಯ ವಿವರಣೆ. ಆೞ್ವಾರರಿಗೆ ಮುಕ್ತಿ ಬೇಕು. ಅವರೂ ಜನನ ಮರಣ ಪ್ರವಾಹವನ್ನು ದಾಟಬೇಕು. ಅಮರತ್ವ ಬೇಕು. ಆದರೆ, ಆ ಮುಕ್ತಿಯಲ್ಲಿ ಭಗವಂತನ ಸಾನ್ನಿಧ್ಯವನ್ನು ಮಾತ್ರ ಮರೆಯಾಗಬಾರದು. ಆ ಭವ್ಯ ಸೌಂದರ್ಯವನ್ನು ಸವಿಯುತ್ತಾ ಭಗವಂತನ ಪಾದಸೇವೆಯಲ್ಲಿ ಸರ್ವದಾ ನಿರತರಾಗಿರಬೇಕು. ಆ ಪಾದಸೇವೆ ಎಂದೆಂದಿಗೂ ತಪ್ಪಲೇಬಾರದು.

ಊ. ನಾಲಾಯಿರ ದಿವ್ಯಪ್ರಬಂಧ

ಆೞ್ವಾರರು ತಮಗೆ ಆದ ದಿವ್ಯಾನುಭವಗಳನ್ನು ತಾವು ಮಾತ್ರವೇ ಅನುಭವಿಸಿ ಮುಗಿಸಿದವರಲ್ಲ. ತಮ್ಮ ಆನಂದಾನುಭವ ಲೋಕಕ್ಕೂ ಒದಗಿ ಬರಲೆಂದು ಆಶಿಸಿ, ಅದನ್ನೆಲ್ಲಾ ಭಕ್ತಿಪೂರ್ಣವಾಗಿ ಹಾಡಿದರು. ಆ ಭಕ್ತಿಯ ಹಾಡುಗಳ ಸಂಕಲನವೇ ದಿವ್ಯಪ್ರಬಂಧ. ಈ ಭಕ್ತಿಗೀತೆಗಳು ಒಟ್ಟು ನಾಲ್ಕುಸಾವಿರ. ಆದ್ದರಿಂದ, ಅದಕ್ಕೆ “ನಾಲಾಯಿರ” ಎಂದು ಹೆಸರು ಬಂತು.

ಈ ಭಕ್ತಿಯ ಹಾಡುಗಳನ್ನು “ಪಾಶುರ”ಗಳು ಎನ್ನುತ್ತಾರೆ. ಪಾಶುರ ಎಂಬುದಕ್ಕೆ ದಿವ್ಯಕವನ, ಭಕ್ತಿಗೀತೆ, ಸದುಕ್ತಿ, ಸೂತ್ರ, ವೇಣುಗಾನ- ಎಂದು ಅರ್ಥವಿದೆ. ಈ ಪಾಶುರಗಳಲ್ಲಿ ಭಕ್ತಿಯ ಪಾರವಶ್ಯವಿದೆ. ಉದಾತ್ತ ಬೋಧೆಯಿದೆ. ವೇದಾಂತವಿದೆ. ಪುರಾಣಕಥಾ ಸಂದರ್ಭಗಳ ಸೂಚನೆಗಳಿವೆ. ಅವತಾರ ರಹಸ್ಯಗಳಿವೆ. ಭಗವಂತನ ಕರುಣೆಯ ಕಾರ್ಯಗಳಿವೆ. ಭಕ್ತನ ಬೇಡಿಕೆಗಳಿವೆ. ಮಾನವನ ದೈನಿಕ ಜೀವನದಲ್ಲಿ

೧೪

ಕಂಡುಬರುವ ಕಷ್ಟಕಾರ್ಪಣ್ಯಗಳನ್ನು ಕುರಿತ, ಹೄದಯಾಂತರಾಳದಿಂದ ತೋಡಿಕೊಳ್ಳುವ ಸಂಕಟವಿದೆ ಭಗವಂತನ ಸಾಮೀಪ್ಯ ಸೇವೆಗಳು ಬೇಕೆನ್ನುವ ಉತ್ಕಟವಾದ ಆಕಾಂಕ್ಷೆಯಿದೆ. ಮಿಗಿಲಾಗಿ, ಆೞ್ವಾರರ ಆಳವಾದ ಭಗವದ್ಭಕ್ತಿಯ ಪ್ರತ್ಯಕ್ಷಾನುಭವವಿದೆ.

ಆೞ್ವಾರರ ಈ ಸಾಹಿತ್ಯದಿಂದ ಕೆಲವು ವೈಶಿಷ್ಟ್ಯಗಳು ಹೊರಪಡುತ್ತವೆ; ವೇದ, ಪುರಾಣ, ಆಗಮಗಳ ಪರಂಪರಾಗತವಾದ ಜ್ಞಾನಭಂಡಾರ ಅದರಲ್ಲಿದೆ. ಭಗವಂತನ ಸಾಕಾರ ಸ್ವರೂಪ, ಅವನ ಅಮಿತ ಸೌಂದರ್ಯ, ಅಪಾರ ಕಾರುಣ್ಯ, ಸಂರಕ್ಷಕತ್ವ, ಶರಣಾಗತ ಜನೋದ್ಧರಣ,. ದಿವ್ಯಲೀಲಾ ವಿಶೇಷಗಳು- ಇವುಗಳೆಲ್ಲವನ್ನೂ ಮನಮುಟ್ಟುವಂತೆ ಅಲ್ಲಿ ವಿವರಿಸಿದೆ. ಭಗವಂತ ಧರ್ಮಸಂರಕ್ಷಣೆಗಾಗಿ, ದುಷ್ಟಶಿಕ್ಷಣಕ್ಕಾಗಿ, ಭೂಭಾರವನ್ನಿಳಿಸುವುದಕ್ಕಾಗಿ ಅವತಾರಗಳನ್ನು ತಳೆದು ಧರೆಗೆ ಬರುತ್ತಾನೆ. ಅವನು ಭಕ್ತವತ್ಸಲ. ಭಕ್ತಪರಾಧೀನ. ಸುಲಭಸಾಧ್ಯ ಪ್ರೇಮಧರ್ಮಗಳ ಸಾಕಾರಮೂರ್ತಿ. ಕೃಪಾಸಿಂಧುವೇ ಅವನು. ಅಂಥ ಭಗವಂತನನ್ನು ಅನನ್ಯವಾಗಿ ನಂಬಿ, ಶರಣಾಗಿ, ಭಗವಂತನಿಗಾಗಿ ಕೈಂಕರ್ಯವನ್ನೆಸಗುತ್ತಾ ಅವನ ಕೃಪಾಕಟಾಕ್ಷವನ್ನು ಪಡೆಯಲು ಮಾನವನು ಸದಾ ಯತ್ನಿಸಬೇಕು. ಅಭಗವತ್ಕಟಾಕ್ಷವೇ ಭಕ್ತನಿಗೆ ಯೋಗಕ್ಕೂ ಮೋಕ್ಷಕ್ಕೂ ಮೂಲ. ಭಕ್ತನ ಈ ದೃಢನಂಬಿಕೆ ಮತ್ತು ಕೈಂಕರ್ಯವೇ ಭಗವಂತ ಕೃಪೆದೋರುವಂತೆ ಮಾಡುತ್ತದೆ. ಇವುಗಳನ್ನೆಲ್ಲಾ ಆೞ್ವಾರರ ಸಾಹಿತ್ಯ ಸಮೃದ್ಧಿಯಾಗಿ ಹರಿಸುತ್ತದೆ.

ಆೞ್ವಾರರು ಹಾಡಿದ್ದು ನಾಡನುಡಿಯಾದ ತಮಿಳಿನಲ್ಲಿ. ಜನಸಾಮಾನ್ಯಕ್ಕೆ ತಿಳಿಯುವಂತೆ. ಆದ್ದರಿಂದ, ಅವರ ಪಾಶುರಗಳು ಜನರಲ್ಲಿ ಹರಡಲು ಅವಕಾಶವಾಯಿತು. ತಮಿಳುನಾಡಿನಲ್ಲಿ ಇಂದಿಗೂ ಈ ಪಾಶುರಗಳನ್ನು ವಿಧವಿಧರಾಗಗಳಲ್ಲಿ ಹಾಡಿ ಪೂಜಿ ನಲಿಯುವ ವಾಡಿಕೆಯಿದೆ.

ಆೞ್ವಾರರ ಪಾಶುರಗಳು ಭಕ್ತಿಗೂ ಶರಣಾಗತಿಗೂ ಬೆಲೆ ಕೊಟ್ಟಿದೆ. ಆದ್ದರಿಂದ ಜನಸಾಮಾನ್ಯರ ಆಧ್ಯಾತ್ಮಿಕ ಅಭ್ಯುದಯಕ್ಕೆ ಇವು ದಾರಿಮಾಡಿಕೊಟ್ಟಿವೆ. ವೇದಗಳ ಮತ್ತು ಶಾಸ್ತ್ರಗಳ ಜ್ಞಾನಪಂಡಿತರದಾಗಿತ್ತು. ಅದೇ ವೇದಶಾಸ್ತ್ರಗಳ ವಿಷಯವನ್ನೇ ಸಾಮಾನ್ಯರ ಭಾಷೆಯಲ್ಲಿ ಈ ಪಾಶುರಗಳು ಬೋಧಿಸಿದವು. ಆದ್ದರಿಂದ, ಪಂಡಿತರಿಗೆ ಮೀಸಲಾಗಿದ್ದ ಆಧ್ಯಾತ್ಮಿಕಜ್ಞಾನ ಪಾಮರರ ಸೊತ್ತಾಯಿತು. ಈ

೧೫

ಆಧ್ಯಾತ್ಮಿಕ ಸಂಪತ್ತನ್ನು ಉಚ್ಚ ನೀಚ ಎನ್ನದೆ, ಬಡವ ಬಲ್ಲಿದ ಎನ್ನದೆ ಗಂಡುಹೆಣ್ಣು ಎನ್ನದೆ, ಜಾತಿ ಕುಲ ಎನ್ನದೆ- ಎಲ್ಲರಿಗೂ ಸಮಾನವಾಗಿ ಈ ಪಾಶುರಗಳ ಮೂಲಕ ಆೞ್ವಾರರು ಹಂಚಿ ಹರಡಿದರು.

ದಿವ್ಯಪ್ರಬಂಧವನ್ನು ದ್ರಾವಿಡ ಭಾಷೆಯಾದ ತಮಿಳೀನಲ್ಲಿ ರಚಿಸಿದ್ದರೂ, ಇದರಲ್ಲಿ ನಾಲ್ಕು ವೇದಗಳ ಸಾರವೂ ಇರುವುದರಿಂದ, ಇದಕ್ಕೆ “ದ್ರಾವಿಡವೇದ”, “ದ್ರಾವಿಡಾಮ್ನಾಯ” ಎಂದು ಹೆಸರಿದೆ. ವೇದಗಳಿಗೆ ಕೊಟ್ಟಿರುವ ಪಾವಿತ್ರತೆಯನ್ನೂ ಪ್ರಾಶಸ್ತ್ಯವನ್ನೂ ಇದಕ್ಕೂ ಕೊಟ್ಟಿದ್ದಾರೆ. ಆದ್ದರಿಂದ ಪವಿತ್ರವಾದ ಪ್ರಬಂಧವನ್ನು ವೈದಿಕ ಗೋಷ್ಠಿಗಳಲ್ಲಿ ಹಾಡುತ್ತಾರೆ. ವೈದಿಕಾರಾಧನೆಗಳಲ್ಲಿ, ದೇವಸ್ಥಾನಗಳಲ್ಲಿ, ಪಾಶುರಗಳನ್ನು ಹಾಡೂತ್ತಾರೆ. ಶ್ರೀವೈಷ್ಣವ ದೇವಾಲಯಗಳಲ್ಲಿಯೂ, ಮನೆಗಳಲ್ಲಿಯೂ, ವೇದಮಂತ್ರಗಳೊಡನೆ ಆೞ್ವಾರರ ಪಾಶುರಗಳನ್ನು ಹಾಡುವ ಅರ್ಚನಾವಿಧಿಯನ್ನು ಇಂದಿಗೂ ನೋಡಬಹುದು.

ಋ. ಆೞ್ವಾರರ ತರುವಾಯ

ಆೞ್ವಾರರು ಶುದ್ಧವಾದ ಭಕ್ತಿಧರ್ಮ-ಎಂದರೆ ಪ್ರೇಮಧರ್ಮ. ಜಾತಿ, ಮತ,ಉಚ್ಚ,ನೀಚ ಎಂಬುದನ್ನೆಲ್ಲಾ ಸಡಿಲಗೊಳಿಸಿದ್ದದಧರ್ಮ. ಆೞ್ವಾರರಿಗೆ ಪ್ರಧಾನವೆನ್ನಿಸಿದ್ದು ಸತ್ಯಾನ್ವೇಷಣೆ ಮಾತ್ರವೇ, ಸತ್ಯವಸ್ತುವಿನ ಸಾಕ್ಷಾತ್ಕಾರವೊಂದೇ. ಅದನ್ನು ತಾವು ಅನುಭವಿಸಿ ತಿಳಿಯಬೇಕೆಂಬುದೇ. ಆದ್ದರಿಂದ ಮತಧರ್ಮದ ಅನುಷ್ಠಾನಗಳಲ್ಲೂ, ದರ್ಶನದ ವಿಷಯಗಳಲ್ಲೂ, ಅವರ ದಿವ್ಯಾನುಭವಗಳಲ್ಲೂ ಅವರಿಗೆ ವ್ಯತ್ಯಾಸ ತೋರಿಬರಲಿಲ್ಲ. ಹೀಗೆ ಅವರು ಪಳಗಿದ ವೈಷ್ಣವ ಪಂಥದಲ್ಲಿ ವಿಶಿಷ್ಟಾದ್ವೈತ ಮತದ ಹಿನ್ನೆಲೆಯ ಚಿಹ್ನೆಗಳಿದ್ದವು. ಶ್ರೀವೈಷ್ಣವಪಂಥ ಎಂದು ಕರೆಯಲಾದ ಅದು ಅವರ ಕಾಲದಲ್ಲಿ ಮನುಷ್ಯನು ಆಚರಿಸಬಹುದಾದ ಸರವತ್ರಿಕ ಮತದಮಟ್ಟಕ್ಕೆ ಏರಿತ್ತು. ಅವರು ಕಾಲವಾದ ಬಳಿಕ, ಸರಿಯಾದ ನಿರ್ವಾಹಕರಿಲ್ಲದೆ, ಶ್ರೀವೈಷ್ಣವ ಪಂಥ ಮೆಲ್ಲಮೆಲ್ಲಗೆ ಜಾಡು ಬಿಟ್ಟಿತು. ಅದರಲ್ಲಿ ಮಾರ್ಪಾಡುಗಳು ಉಂಟಾದವು. ಅಂಥ ಸಂದಿಗ್ಧ ಕಾಲದಲ್ಲಿ ಬಂದರು ನಾಥಮುನಿ ಎಂಬ ಮಹಾಯೋಗಿ. ಆೞ್ವಾರರು ಅನುಷ್ಠಾನದಲ್ಲಿ ತಂದುಕೊಂದದ್ದನ್ನೂ ತಾವೇ ಸ್ವತಃ ಕಂಡುಕೊಂಡದ್ದನ್ನು ಒಟ್ಟುಗೂಡಿಸಿ ಅವರು ಬೋಧಿಸಿದರು. ಆೞ್ವಾರರು ಹಾಡಿದ ದಿವ್ಯಪ್ರಬಂಧದ ಹಿರಿಮೆಯನ್ನು ಅರಿತರು. ಆ ವೇಳೆಗೆ ದಿವ್ಯಪ್ರಬಂಧ ಖಿಲವಾಗುತ್ತಿತ್ತು. ನಾಥಮುನಿ ಬಹಳ ಶ್ರಮಪಟ್ಟು ಆ ದಿವ್ಯಪಾಶುರಗಳನ್ನೆಲ್ಲಾ ಮತ್ತೆ ಶೇಖರಿಸಿದರು.

೧೬

ಮತಗಳ ಮಡೀವಂತಿಕೆಯನ್ನೂ, ಭೇದವನ್ನೂ, ಬದಿಗೆ ತಳ್ಳಿ , ಆೞ್ವಾರರು ನಡೆದು ತೋರಿಸಿದ ಉದಾರ ಮಾರ್ಗವನ್ನು ಉಜ್ಜೀವನಗೊಳಿಸಲು ಶ್ರಮವಹಿಸಿದರು. ಹೀಗೆ, ಶ್ರೀವೈಷ್ಣವ ಮತವನ್ನು ನಾಥಮುನಿ ಸ್ಥಿರಗೊಳಿಸಿದರು. ಅಲ್ಲದೆ ಅದನ್ನು ಭಾರತದೇಶದಲ್ಲಿ “ಪಿತ್ರಾರ್ಜಿತವಾದ ಆಧ್ಯಾತ್ಮಿಕ ಆಸ್ತಿ” ಎಂದು ಸಾರಿದರು.

ನಾಥಮುನಿಯ ತರುವಾಯ ಅವರ ಪ್ರತಿಭಾವಂತನಾದ ಮೊಮ್ಮಗ ಯಾಮುನಾಚಾರ್ಯ ಅಥವಾ ಯಾಮುನ ಮುನಿ ಬಂದರು. ಆತನಿಗೆ ಆಳವಂದಾನ್” ಎಂದೂ ಹೆಸರು. ಆತ ನಾಥಮುನಿಯ ಆಧ್ಯಾತ್ಮಿಕ ಉತ್ತರಾಧಿಕಾರಿ. ಆೞ್ವಾರರು ನಡೆದ ಮತ್ತುನಾಥಮುನಿ ಉಜ್ಜೀವನಗೊಳಿಸಿದ ಭಕ್ತಿಪಂಥವನ್ನೂ ವೇದಮತವನ್ನೂ ಸಮನ್ವಯಗೊಳಿಸಿದ ಮಹಾಪುರುಷ ಆತ. ಈ ಸಂಸ್ಕೃತವಾದ \(ಪರಿಷ್ಕೃತ\)ಮತವನ್ನು ಆತ “ವಿಶಿಷ್ಟಾದ್ವೈತ ಮತ” ಎಂದು ಕರೆದನು. ಯಾಮುನಮುನಿ ಅತೀಮ್ದ್ರಿಯವಾದಿ. ತನ್ನ ಮತದ ಬೋಧೆ ಹೃದಯಕ್ಕೆ ಸಂಬಂಧಿಸಿದ್ದೆಂದೂ, ಭಕ್ತಿಪ್ರಧಾನವಾದದ್ದೆಂದೂ, ಅತೀಂದ್ರಿಯ ಆಧ್ಯಾತ್ಮಿಕ ಪ್ರವೃತ್ತಿಗಳಿಗೆ ಅದು ಕೊಂದಿಕೊಳ್ಳುವುದೆಂದೂ ಆತ ಕಂಡುಕೊಂಡನು. ಭಕ್ತನಾದವನು ತನ್ನ ಹೃದಯವನ್ನೂ ತನ್ನ ಸರ್ವಸ್ವವನ್ನೂ ಪರಮಾತ್ಮನಿಗೆ ಸಮರ್ಪಣ ಮಾಡಬೇಕೆಂದು ಬೋಧಿಸಿದನು. ಅದೇ “ಪ್ರಪತ್ತಿಮಾರ್ಗ” ಎಂಬುದು- ಎಂದರೆ, ಭಗವಂತನಲ್ಲಿ ಸರ್ವವಿಧದಿಂದಲೂ ಶರಣಾಗುವ ಮಾರ್ಗ. ಉದಾಹರಣೆಗೆ ಯಾಮುನಾಚಾರ್ಯರ ಸ್ತೋತ್ರರತ್ನದ ಒಂದು ಶ್ಲೋಕ ಹೀಗಿದೆ;

ಪಿತಾತ್ವಂ ಮಾತಾತ್ವಂ ದಯಿತ ತನಯಸ್ತ್ವಂ ಪ್ರಿಯಸುಹೃತ್ |

ತ್ವಮೇವತ್ವಂ ಮಿತ್ರಂ ಗುರುರಸಿ ಗತಿಶ್ಚಾಪಿ ಜಗತಾಮ್ |

ತ್ವದೀತಸ್ತ್ವದ್- ಭೃತ್ಯಸ್ತವ ಪರಿಜನಸ್ತ್ವದ್ಗತಿರಹಮ್ |

ಪ್ರಪನ್ನಶ್ಚೈವಂ ಸತ್ಯಹಮಪಿ ತವೈವಾಸ್ಮಿ ಹಿ ಭರಃ||

ತಂದೆ, ತಾಯಿ, ಗಂದ, ಮಕ್ಕಳು, ಪ್ರಿಯ, ಗೆಳೆಯ, ಗುರು ಜಗತ್ತಿಗೆ ಗತಿ ನೀನಾಗಿದ್ದೀ. ನಿನ್ನ ಸೇವಕ, ಪರಿಜನನಾದ ನನಗೆ ನೀನೇ ಗತಿ. ನಿನಗೆ ಶರಣಾಗಿದ್ದೇನೆ. ಸತ್ಯವಾಗಿಯೂ ನಿನ್ನವನೇ ನಾನು, ನಿನ್ನ ರಕ್ಷಣೆಗೆ ಒಳಗಾಗಿರುವವನೇ.

ಯಾಮುನಾಚಾರ್ಯರ ಮೊಮ್ಮಗನೂ ಅವರ ಪ್ರಿಯಶಿಷ್ಯನೂ ಆಗಿ ಅನಂತರ ಬಂದವರು ಶ್ರೀರಾಮಾನುಜರು. ಆೞ್ವಾರರ ಮಾರ್ಗವೂ ವೇದದರ್ಶನವೂ ಉಪನಿಷತ್ತೂ ಒಂದೇ ಎನ್ನಿಸಿದ್ದು ಇವರಲ್ಲಿ. ಎಂದರೆ, ಇವರು

೧೭

ವಿಶಿಷ್ಟಾದ್ವೈತಮತವನ್ನು ಸಿದ್ಧಾಂತಪಡಿಸಿದರು. ಶ್ರೀ ಆದಿಶಂಕರರು ಯಾವುದನ್ನು ಆಧಾರವಾಗಿ ಇಟ್ಟುಕೊಂಡು ಅದ್ವೈತಸಿದ್ಧಾಂತವನ್ನು ಸ್ಥಾಪಿಸಿದರೋ, ಅವುಗಳನ್ನೇ ಎಂದರೆ, ಉಪನಿಷತ್ತು, ಬ್ರಹ್ಮಸೂತ್ರ, ಭಗವದ್ಗೀತೆ ಎಂಬ ಪ್ರಸ್ಥಾನ ತ್ರಯವನ್ನು ಆಧಾರವಾಗಿ ತೆಗೆದುಕೊಂಡು ತಮ್ಮ “ಭಾಷ್ಯ”ವನ್ನು ಬರೆದರು. ಇದೇ ಅವರ “ಶ್ರೀಭಾಷ್ಯ”. ವೇದ, ಉಪನಿಷತ್ತು, ಬ್ರಹ್ಮಸೂತ್ರ, ಭಗವದ್ಗೀತೆ, ಪಾಂಚರಾತ್ರ ಆಗಮ ಮತ್ತು ದ್ರಾವ್ಡಾಮ್ನಾಯ- ಇವೆಲ್ಲಕ್ಕೂ ಹೊಂದಿಕೆಯಾಗಿರುವಂತೆ ವಿಶಿಷ್ಟಾದ್ವೈತ ತತ್ತ್ವಗಳನ್ನು ಅವರ ಶ್ರೀಭಾಷ್ಯದಲ್ಲಿ ಪ್ರತಿಪಾದಿಸಿದರು. ಸಂಸ್ಕೃತ ವೇದಾಂತವನ್ನೂ ಆೞ್ವಾರರ ಪಾಶುರಗಳಲ್ಲಿ ಅಡಗಿರುವ ದ್ರಾವಿಡವೇದಾಂತವನ್ನೂ ಸಮನ್ವಯಗೊಳಿಸಿದ್ದರಿಂದ ಅವರ ವೇದಾಂತಕ್ಕೆ “ಉಭಯವೇದಾಂತ” ಎಂದು ಹೆಸರಾಯಿತು. ಮತ್ತು ಅವರಿಗೆ “ಉಭಯ ವೇದಾಂತ ಪ್ರವರ್ತಕ” ಎಂಬ ಬಿರುದು ಬಂತು.

ಶ್ರೀರಾಮಾನುಜರು ಸ್ಥಾಪಿಸಿದ ವಿಶಿಷ್ಟಾದ್ವೈತ ತತ್ತ್ವಗಳ ಸಾರಾಂಶ ಹೀಗಿದೆ; “ತಾಯಿಯ ವಾತ್ಸಲ್ಯದ ಸ್ನೇಹದ ಮೂಲಕ ತಂದೆಯ ಒಲವನ್ನು ಸಂಪಾದಿಸುವ ಕ್ರಮದಂತೆ, ವಿಷ್ಣುವಿನ ಅನುಗ್ರಹವನ್ನು ದೊರಕಿಸಿಕೊಳ್ಳುವುದಕ್ಕೆ ವಿಷ್ಣುಪತ್ನಿಯೂ ಜಗಜ್ಜನನಿಯೂ ಆದ ಲಕ್ಶ್ಮೀ\(ಶ್ರೀ\) ದೇವೊಯ ಸಹಾಯ ಮುಖ್ಯವೆಂಬುದು ಈ ಮತದ ವೈಶಿಷ್ಟ್ಯ.... ಜೀವ, ಜಗತ್ತು, ಈಶ್ವರ- ಬೇರೆಬೇರೆ. ಪ್ರಪಂಚ ಅಥವಾ ಜಗತ್ತು ಚಿತ್, ಅಚಿತ್ ರೂಪವಾದದ್ದು. ಜಗತ್ತು ಈಶ್ವರನ ಅಧೀನ ಮತ್ತು ಅವನಿಗೆ ಶರೀರ ಭೂತ. ಜಗತ್ತು ಸತ್ಯ. ಜಗತ್ತಿಗೆ ಈಶ್ವರ ಉಪಾದಾನ ಮತ್ತು ನಿಮಿತ್ತ ಕಾರಣ. ಈಶ್ವರನ ದೇಹದಲ್ಲಿ ಚಿತ್ ಅಚಿತ್ ವಸ್ತುಗಳು ಸೂಕ್ಷ್ಮರೂಪದಲ್ಲಿವೆ. ಅವುಗಳಿಂದ ಜೀವಜಗತ್ತು ವ್ಯಕ್ತವಾಗುತ್ತವೆ. ಇವು ಚಿತ್ ಅಚಿತ್ ಗಳ ಸ್ಥೂಲರೂಪ. ಜೀವರು ಅನೇಕ. ಈಶ್ವರನಿಂದ ಭಿನ್ನ. ಚಿದಚಿತ್ ಸ್ವರೂಪಿಯಾದ ಶ್ರೀಮನ್ನಾರಾಯಣನೇ ಪರಬ್ರಹ್ಮ. ಇವನನ್ನು ಭಕ್ತಿಪ್ರಪತ್ತಿ ಮಾರ್ಗಗಳಿಂದ ಆರಾಧಿಸಿ ಮುಕ್ತನಾಗಬಹುದು. ಮುಕ್ತ ಜೀವರುಗಳಲ್ಲಿ ತರತಮಭಾವವಿಲ್ಲ1”

ವಿಶಿಷ್ಟಾದ್ವೈತ ವೇದಾಂತವನ್ನು ಪ್ರತಿಪಾದಿಸಿ ಪ್ರಚಾರಮಾಡಿದವರಲ್ಲಿ ಹೆಸರು ಪಡೆದವರು ಮೂವರು ಮಹನೀಯರು: ವೆಂಕಟನಾಥರು ಅಥವಾ ವೇದಾಂತದೇಶಿಕರು, ಪಿಳ್ಳೈ ಲೋಕಾಚಾರ್ಯರು ಮತ್ತು

1. “ವಿವಿಧ ಮತಗಳ ಚಾರಿತ್ರ್ಯಕ ವಿಮರ್ಶೆ ಮತ್ತು ಸಮನ್ವಯ”- 

-ಕೆ.ಪಿ. ರಾಮನಾಥಯ್ಯ ಮತ್ತು ಹೆಚ್. ನಾರಾಯಣರಾವ್

 

೧೮

ಮಣವಾಳ ಮಹಾಮುನಿಗಳು. ಈ ಮೂವರೂ ಮಹಾ ವಿದ್ವಾಂಸರು, ಮೇಧಾವಿಗಳು. ಸಂಸ್ಕೃತ ತಮಿಳು ಭಾಷೆಗಳಲ್ಲಿ ಅದ್ವಿತೀಯಪಂಡಿತರು. ವಿಶಿಷ್ಟಾದ್ವೈತ ತತ್ತ್ವಗಳನ್ನು ವಿವರಿಸುವುದರಲ್ಲಿಯೂ ಶ್ರೀವೈಷ್ಣವ ಮತವನ್ನು ಪ್ರಚಾರ ಮಾಡುವುದರಲ್ಲಿಯೂ ಇವರ ಸೇವೆ ಅತ್ಯಧಿಕ ವೇದಾಂತದೇಶಿಕರೂ ಪಿಳ್ಳೈಲೋಕಾಚಾರ್ಯರೂ ಸಮಕಾಲೀನರು. ಅವರ ಕಾರ್ಯಕ್ಷೇತ್ರ ಪ್ರಧಾನವಾಗಿ ಕಂಚಿ ಮತ್ತು ಶ್ರೀರಂಗ; ಸಾಧಾರಣವಾಗಿ ಇಡಿಯದೇಶವೆಲ್ಲಾ.

ವೇದಾಂತದೇಶಿಕರು ಬರೆದ ಗ್ರಂಥಾದಿಗಳು ನೂರಕ್ಕೂ ಮೇಲಿವೆ. ಅವನ್ನು ಶ್ರೀವೈಷ್ಣವ ಮತೀಯ ತಾತ್ತ್ವಿಕಗ್ರಂಥಗಳು, ಧಾರ್ಮಿಕ ಗ್ರಂಥಗಳು, ಸ್ತೋತ್ರಾದಿಗಳು, ಕಾವ್ಯ, ನಾಟಕಗಳು, ವೇದಾಂತ ವಿವರಣಾತ್ಮಕ ಕೃತಿಗಳು, ಮತ್ತು ವ್ಯಾಖ್ಯಾನಗಳು-ಎಂಬುದಾಗಿ ವಿಂಗಡಿಸಬಹುದು. ಇವುಗಳಲ್ಲಿ ಅವರು ಬಳಸಿರುವ ಭಾಷೆ ಸಂಸ್ಕೃತ, ತಮಿಳು ಮತ್ತು ಈ ಎರಡು ಭಾಷೆಗಳ ಸುಮಧುರ ಮಿಶ್ರಣದಿಂದಾದ “ಮಣಿಪ್ರವಾಳ”ದಲ್ಲಿ. ಇವರ “ರಹಸ್ಯತ್ರಯಸಾರ” ದಲ್ಲಿ ಪ್ರಪತ್ತಿಯ ಬಗೆಗೆ ಪೂರ್ಣವಿವರಣೆ ಇದೆ. ಇವರಿಗೆ “ಕವಿತಾರ್ಕಿಕ ಸಿಂಹ”, “ವೇದಾಂತ ದೇಶಿಕ” ಎಂಬವು ಬಿರುದುಗಳು.

ಪಿಳ್ಳೈ ಲೋಕಾಚಾರ್ಯರು ವೇದಾಂತದ ಹದಿನೆಂಟು ಉದ್ಗ್ರಂಥಗಳನ್ನು ಬರೆದರು. “ಮಣಿಪ್ರವಾಳ” ಭಾಷೆಯಲ್ಲೇ ತಾವು ಬರೆಯುವುದು ಎಂದು ಫಣ ತೊಟ್ಟುದ್ದರಿಂದ ಅವರ ಗ್ರಂಥಗಳೆಲ್ಲವೂ ಮಣಿಪ್ರವಾಳದಲ್ಲೇ ಇವೆ.

ಮಣವಾಳ ಮಹಾಮುನಿಗಳು ಅದೇ ಮಣಿಪ್ರವಾಳ ಭಾಷೆಯಲ್ಲಿ ಪಿಳ್ಳೈಲೋಕಾಚಾರ್ಯರ ಗ್ರಂಥಗಳಿಗೆ ವಿಶದವಾದ, ಸರಳವಾದ, ವ್ಯಾಖ್ಯಾನವನ್ನು ಬರೆದು ಕೀರ್ತಿಗಳಿಸಿದ್ದಾರೆ. ಅದರಿಂದ ಅವರಿಗೆ “ವಿಶದವಾಕ್ ಶಿಖಾಮಣಿ” ಎಂಬ ಬಿರುದು ಬಂತು.

ದೇಶ ಭಾಷೆಗೆ ಕೊಟ್ಟಿರುವ ಪ್ರಾಹಸ್ತ್ಯ, ಭಕ್ತಿಗೆ ಕೊಟ್ಟಿರುವ ಶ್ರೇಷ್ಠತೆ, ಮತ್ತು ಜಾತಿಕುಲ ಗೋತ್ರಗಳನ್ನು ದೂರಕ್ಕೆ ತಳ್ಳಿಹಾಕಿ, ತತ್ತ್ವಗಳನ್ನು ವಿವರಿಸಿರುವ ರೀತಿ- ಇವು ಈ ಗ್ರಂಥಗಳಲ್ಲಿ ಕಂಡುಬರುವ ವೈಶಿಷ್ಟ್ಯ.ಇದೊಂದು ಅತಿಶಯ ವಿಷಯವೆ. ಜಾತಿ ವರ್ಣಗಳ ಕಟ್ಟುಪಾಡನ್ನು ಸಡಲಿಸಿ, ಜಾತ್ಯತೀತ ಧರ್ಮವನ್ನು ಬೋಧಿಸಿದ್ದು, ಬೆಳಸಿದ್ದು ದಕ್ಷಿಣಭಾರತದ ಸಂಸ್ಕೃತಿಯ ಹಿರಿಮೆ. ಭಾಗವತರು ಜಾತಿ ಕುಲಗಳಿಂದ ಅತೀತರು. ಅವರ ಜಾತಿ ಕುಲಗಳನ್ನು ಕೇಳುವುದು ಅವರಿಗೆ ಅಪಮಾನವೆಸಗಿದಂತೆ. ಅದೊಂದು ಮಹಾ ಅಪಚಾರವೆಸಗಿದಂತೆ. ಸ್ವಾಭಿಮಾನವನ್ನು

೧೯

ತೊರೆದು ಲೋಕಸೇವೆಗೆಂದೇ ತಮ್ಮ ಜೀವನವನ್ನು ಮುಡಿಪು ಮಾಡಿದ್ದವರು ಅವರು. ಆದ್ದರಿಂದ, ಅವರು ಯಾರೇ ಆಗಿರಲಿ, ಕೀಳು ಮೇಲು ಎನ್ನುವುದಕ್ಕೆ ಅವಕಾಶವಿಲ್ಲ. ಅವರು ಪವಿತ್ರರು. ಭಕ್ತನು ಯಾರಾದರೇನು? ಅವನು ಶ್ರೇಷ್ಠ ಬ್ರಾಹ್ಮಣನೇ ಶ್ವಪಚನಾಗಲಿ, ಮ್ಲೇಚ್ಛನಾಗಲಿ, ಭಕ್ತನಾದ ಮೇಲೆ ಅವನು ಪೂಝ್ಯನೇ. ಅವನನ್ನು ಜಾತಿಭಾವದಿಂದ ಕಂಡವನು ನರಕಕ್ಕೆ ಬೀಳುತ್ತಾನೆ. ಈ ಭಾವವನ್ನು ಮಣವಾಳ ಮಹಾಮುನಿಗಳು ತಮ್ಮ “ಶ್ರೀವಚನಭೂಷಣ” ವ್ಯಾಖ್ಯಾನದಲ್ಲಿ ವ್ಯಕ್ತಪಡಿಸಿದ್ದಾರೆ. ಯಾರು ಧನಮದ, ವಿದ್ಯಾಮದ, ಜಾತಿ ಮದಗಳನ್ನು ತೊರೆದಿದ್ದಾನೋ ಅವನೇ ನಿಜವಾದ ಶ್ರೀವೈಷ್ಣವ ಎಂದರು ಶ್ರೀರಾಮಾನುಜರು.

ಮೇಲೆ ಹೇಳಿದ ಭಾವನೆಗಳಿಗೆ ಆಧಾರವಾಗಿರುವುದು ಆೞ್ವಾರರ ಸಿರಿನುಡಿ- ಅವರ ಸದುಕ್ತಿಗಳು ಮತ್ತು ಪಾಶುರಗಳು. ವೆಳ್ಳಾಳ ಕುಲದಲ್ಲಿ ಹುಟ್ಟಿದ ನಮ್ಮಾೞ್ವಾರರು ಹೇಳುತ್ತಾರೆ. “ಭಕ್ತಿಯೇ ಕುಲವನ್ನು ತರುವುದು, ಸಂಪತನ್ನೂ ತರುವುದು” ಎಂದು. ಭಕ್ತನೇ ನಿಜವಾಗಿ ಸತ್ಕುಲದಲ್ಲಿ ಹುಟ್ಟಿದವನು. ಭಕ್ತನೇ ಸಿರಿವಂತ. ಅವನ ಭಕ್ತಿಯೇ ಮಹದೈಶ್ವರ್ಯ.

ಎ. ಭಕ್ತಿ-ಪ್ರಪತ್ತಿ

ಭಕ್ತಿಯ ಧ್ಯೇಯ ಯಾವುದೋ ಅದೇ ಪ್ರಪತ್ತಿಯ ಧ್ಯೇಯವೂ. ಆದರೆ, ಭಕ್ತಿ ಪ್ರಪತ್ತಿಗಳ ನಡುವೆ ಇರುವುದು ಸಣ್ಣಪುಟ್ಟ ವ್ಯತ್ಯಾಸಗಳು. ಭಕ್ತಿಯನ್ನು ದೇಹ ಎಂದು ಕರೆದರೆ ಪ್ರಪತ್ತಿಯನ್ನು ಅದರ ಆತ್ಮ ಎನ್ನಬೇಕು. ಇವೆರಡರ ನಡುವೆ ದಿವ್ಯವಾದ ಸಾಮರಸ್ಯವಿರಬೇಕಾದದ್ದು ಬಹಳ ಮುಖ್ಯ.

ಭಗವಂತನ ಅನಂತಕಲ್ಯಾಣಗುಣಗಳನ್ನು ಕುರಿತು ಯೋಚಿಸುವುದು, ಧ್ಯಾನಿಸುವುದು, ಭಜಿಸುವುದು, ಆನಂದಿಸುವುದು, ಮೈಮರೆಯುವುದು- ಇದೆಲ್ಲ ಭಕ್ತಿ, ಭಗವಂತನ ದಿವ್ಯಾನುಗ್ರಹವನ್ನು ಪಡೆಯುವುದು ಪ್ರಪತ್ತಿ. ಭಗವಂತನ ಸದ್ಗುಣಗಳ ಸ್ವಭಾವದ ಸಾಕ್ಷಾತ್ಕಾರದತ್ತ ಗಮನಹರಿಸಿದರೆ ಸಾಕು, ದೈವಿಕ ಉದ್ದೇಶಗಳು ಮನಸ್ಸಿನ ಮೇಲೆ ಪರಿಪೂರ್ಣವಾಗಿ, ಪರಿಣಾಮಕಾರಿಯಾಗಿ, ವರ್ತಿಸುವುದರ ಅರಿವುಂಟಾಗುತ್ತದೆ.

೨೦

ನಮೋ ನಮೋ ವಾಙ್ಮನಸಾದಿ ಭೂಮಯೇ |

ನಮೋ ನಮೋ ವಾಙ್ಮನಸೈಕ ಭೂಮಯೇ |

ನಮೋ ನಮೋಽನಂತ ಮಹಾವಿಭೂತಯೇ|

ನಮೋ ನಮೋಽನಂತ ದಯೈಕಸಿಂಧವೇ|| \(ಸ್ತೋತ್ರರತ್ನ\)

ಇತ್ಯಾದಿ.

ಮಾನವನು ತನ ದೇಹಾತ್ಮಾದಿಗಳನ್ನು ದೈವಯೋಗ್ಯವಾಗುವಂತೆ ಸಿದ್ಧಮಾಡಿಕೊಳ್ಳುವ ಕಾರ್ಯ ಭಕ್ತಿಗೂ ಪ್ರಪತ್ತಿಗೂ ಸಾಮಾನ್ಯ. ಭಕ್ತಿಪ್ರಪತ್ತಿಗಳ ಮೂಲಕ ಭಗವಂತನಿಗೆ ಅಂಟಿಕೊಳ್ಳುವುದು, ಭಗವಂತನನ್ನು ಆಶ್ರಯಿಸುವುದು ಎಂದರೆ, ಆತ್ಮನಿಗೂ ದೇಹಕ್ಕೂ ಅದರದರ ಅವಶ್ಯ ಕಾರ್ಯಗಳಿಗೂ ನಿರ್ದಿಷ್ಟವಾದ ವ್ಯತ್ಯಾಸವನ್ನು ಕಂಡುಕೊಂಡಂತೆಯೇ. ಪ್ರಪನ್ನನೂ \(ಪ್ರಪತ್ತಿ ಮಾಡಿದವನು\) ಭಕ್ತನೂ ಮಾಡುವುದೆಲ್ಲ ತನ್ನ ಅಹಂಕಾರ ಮಮಕಾರಗಳನ್ನು ದೂರತಳ್ಳುವುದು, ಭಗವಂತನ ಸಮ್ಮುಖದಲ್ಲಿ ಸದಾ ತಾನಿರುವಂತೆ ಭಾವಿಸಿಕೊಳ್ಳುವುದು. ಯಾವ ವಿಧವಾದ ಆಶೋತ್ತರಗಳನ್ನೂ ಇಟ್ಟುಕೊಳ್ಳದೆ ಸ್ವರ್ಗಾದಿ ಭೋಗಗಳನ್ನೂ ಆಶಿಸದೆ ಇರುವುದು ಮತ್ತು ಭಗವಂತನ ಪರಮಪ್ರೇಮದಲ್ಲಿ ತಾನು ಇಳಿಯಮುಳುಗಿರುವಂತೆ ನಂಬಿರುವುದು.

ಸ್ವಾಭಾವಿಕವಾಗಿ ಅಪ್ರಯತ್ನಪೂರ್ವಕವಾಗಿ ಭಕ್ತಿ ಕೊನೆಮುಟ್ಟುವ ಸ್ಥಿತಿಯೇ ಪ್ರಪತ್ತಿ. ಕರ್ಮಯೋಗ ತನ್ನ ಗುರಿಯನ್ನು ಸಾಧಿಸಲು ಜ್ಞಾನಯೋಗದಲ್ಲಿ ಬೆರೆತು ಹೋಗಬೇಕು. ಜ್ಞಾನಯೋಗವೂ ಹಾಗೆಯೇ ಭಕ್ತಿಯೋಗವಾಗಿ ಪರಿಣಮಿಸಿದರೆ ಅದು ತನ್ನ ಕೆಲಸವನ್ನು ಮಾಡಿದಂತೆ ಆಗುತ್ತದೆ. ಹಾಗೆಯೇ, ಭಕ್ತಿಯೋಗ ಆತ್ಮಸಮರ್ಪಣದಲ್ಲಿ ಅಥವಾ ಪರಾಭಕ್ತಿಯಲ್ಲಿ ಅಥವಾ ಪ್ರಪತ್ತಿಯಲ್ಲಿ ಕೊನೆಗಾಣಬೇಕು. ಭಕ್ತನು ಎಲ್ಲ ಕರ್ಮಗಳಲ್ಲೂ ತನ್ನ ಕರ್ತೃತ್ವವನ್ನು ತ್ಯಜಿಸಿದರೆ, ಕರ್ಮಗಳನ್ನೆಲ್ಲಾ ಅಕಿಂಚನತೆಗೂ \(ಸರ್ವದ್ರವ್ಯತ್ಯಾಗ- ಬಡತನ\) ಈಶ್ವರಾನುಗ್ರಹಕ್ಕೂ ಒಪ್ಪಿಸಿದರೆ. ಅದು ಪ್ರಪತ್ತಿಯಲ್ಲಿ ಕೊನೆಗಾಣುತ್ತದೆ. ಭಗವಂತನ ಸನ್ನಿಧಿಯಲ್ಲಿ ದಾಸ್ಯ ನಡಸಿದರೆ ಅದು ಮುಕ್ತಿಯಲ್ಲಿ ಕೊನೆಗಾಣೂತ್ತದೆ. ಯಾಮುನ ಮುನಿ ಸೂಚಿಸಿರುವಂತೆ –ಕರ್ಮ, ಜ್ಞಾನ, ಭಕ್ತಿ ಸಾಧನಗಳ ಪೂರ್ಣವಾದ ಪರಿಶುದ್ಧವಾದ ಸಮ್ಮಿಳನವೇ ಪ್ರಪತ್ತಿ.

ನ ಧರ್ಮ ನಿಷ್ಠೋಸ್ಮಿ ನ ಚಾತ್ಮವೇದೀ |

ನ ಭಕ್ತಿಮಾನ್ಸ್ತ್ವಚ್ಚರಣಾರವಿಂದೇ |

ಅಕಿಂಚನೋಽನನ್ಯಗತಿಂ ಶರಣ್ಯಃ |

ತ್ವತ್ಪಾದಪದ್ಮೇ ಶರಣಂ ಪ್ರಪದ್ಯೇ||\(ಸ್ತೋತ್ರರತ್ನ\)

೨೧

ನಾನು ಧರ್ಮನಿಷ್ಠನಲ್ಲ; ಆತ್ಮಜ್ಞಾನಿಯಲ್ಲ; ನಿನ್ನ ಪಾದಾರವಿಂದಗಳಲ್ಲಿ ಭಕ್ತಿ ಮಾಡಿದವನಲ್ಲ, ನಾನು ಅಕಿಂಚನ. ನನಗೆ ರಕ್ಷಕರು ಯಾರನ್ನೂ ಕಾಣೆ. ಆದ್ದರಿಂದ, ನಿನ್ನ ಪಾದಪದ್ಮಗಳಲ್ಲಿ ನಾನು ನಮ್ರನಾಗಿ ಶರಣಾಗಿದ್ದೇನೆ.

ಹೀಗೆ, ಭಗವಂತನಲ್ಲಿಟ್ಟಿರುವ ಅಪರಿಮಿತವಾದ ಪ್ರೇಮದ ಕಾರಣದಿಂದ ಆತ್ಮನಿವೇದನ ಮಾಡಿಕೊಳ್ಳುವುದು ಪ್ರಪತ್ತಿ. “ನಾನು , ನನ್ನದು, ಯಾವುದೂ ಇಲ್ಲ. ಎಲ್ಲವೂ ನೀನೇ, ನಿನ್ನದೇ”- ಎಂಬ ಪರಮ ಪವಿತ್ರ ಭಾವನೆಯೇ ಅದು. ಸ್ವಾರ್ಥರಹಿತವಾದ ಪರಿತ್ಯಾಗ ಭಾವನೆಯೇ ಅದು. ಭಗವಂತನನ್ನು ಸಾಕ್ಷಾತ್ಕರಿಸಿಕೊಳ್ಳೂವುದು ಅವನ ಪೂರ್ಣಾನುಭವ ಪಡೆಯುವುದಕ್ಕೆ ಸಾಧನ. ತನ್ನ ರಕ್ಷಣೆಯ ಭಾರವನ್ನೇ ಭಗವಂತನಿಗೆ ವಹಿಸಿಕೊಡುವುದು ಅದು. ಈ ವಿಷಯದಲ್ಲಿ ಭಗವಂತನ ಆಶ್ವಾಸನೆಯಿದೆ. ಖಚಿತವಾಗಿದೆ:

ಸರ್ವಧರ್ಮಾನ್ ಪರಿತ್ಯಜ್ಯ ಮಾಮೇಕಂ ಶರಣಂ ವ್ರಜ |

ಅಹಂ ತ್ವಾ ಸರ್ವಪಾಪೇಭ್ಯೋ ಮೋಕ್ಷಯಿಷ್ಯಾಮಿ ಮಾ ಶುಚಃ||\(ಭಗವದ್ಗೀತೆ ಅಧ್ಯಾ 18-66\)

ಈ ನಂಬಿಕೆ, ಈ ನಡತೆಯೇ ಕ್ರಮ. ಇದೇ ಸಿದ್ಧೋಪಾಯ. ಇದೇ ಆತ್ಮಸಮರ್ಪಣ. ಇದೇ ಭರನ್ಯಾಸ.

ಇನ್ನು ಪ್ರಪತ್ತಿ ಯಾರಿಗೆ? ಅದು ಬೇಕೆನ್ನುವವನಿಗೆ. ಜನನ ಮರಣಾದಿ ದುಃಖಗಳಲ್ಲಿ ಕ್ಲೇಶಗಳಲ್ಲಿ ತೊಳಲಿ ಬಳಲಿದ ಜೀವಿಗೆ. ಇದಕ್ಕೆ ವರ್ಣ ಆಶ್ರಮಗಳ ಅಡ್ಡಿ ಆತಂಕಗಳಿಲ್ಲ. ಅತಿ ಗಾಢವಾದ ನಂಬಿಕೆಯೊಂದೇ ಮುಖ್ಯ. ಪ್ರಪತ್ತಿಯಲ್ಲಿ ಅಚಲವಾದ ಆಸಕ್ತಿಯಿದ್ದರೆ ಭಗವಂತ ನಂಬಿದವರನ್ನು ಕೈಬಿಡನೆಂಬ ದೃಢನಂಭಿಕೆಯಿದ್ದರೆ, ಆ ಪ್ರಪನ್ನನಿಗೆ ಮೋಕ್ಷ ಸ್ವತಸ್ಸಿದ್ಧ.

ಹಾಗಾದರೆ, ಪ್ರಪತ್ತಿಯ ವ್ಯವಸಾಯವೆಂತು? ಭಗವಂತ ದಯಾಸಾಗರ, ಕೃಪಾಜಲಧಿ, ಕರುಣಾಪಾರಾವಾರ. ಅವನು ತನ್ನ ಪ್ರಪನ್ನನನ್ನು ಉದ್ಧರಿಸಲು ಸದಾ ಸಿದ್ಧನಾಗಿ, ಕಾತರನಾಗಿರುತ್ತಾನೆ. ಗತಿ ಇಲ್ಲದವರಿಗೆ ಭಗವಂತನೇ ಗತಿ. ಭಗವಂತನನ್ನು ಸೇರಲು ಭಕ್ತನಿಗೆ ಕಾತರವಿದ್ದರೆ, ಅದರ ನೂರ್ಮಡಿ ಕಾತರದಿಂದ ಅವನನ್ನು ದುಃಖಕ್ಲೇಶಗಳಿಂದ ಪಾರುಮಾಡಲು, ತನ್ನ ಬಳಿಗೆ ಅವನನ್ನು ಕರೆದುಕೊಳ್ಳಲು ಭಗವಂತ ಸಿದ್ಧ. ಭಗವಂತನಿಗೂ ಜೀವನಿಗೂ ಸಂಬಂಧ ಹೀಗೆ: ಭಗವಂತ ಪರಮಾತ್ಮ, ಜೀವ ಆತ್ಮ; ಭಗವಂತಶೇಷಿ, ಜೀವ ಶೇಷ

೨೨

ಭಗವಂತ ನಿಯಾಮಕ, ಜೀವನು ನಿಯಾಮ್ಯ, ಭಗವಂತ ಆಧಾರ, ಜೀವನು ಆಧೇಯ; ಭಗವಂತ ಶರೀರಿ, ಜೀವ ಶರೀರ; ಭಗವಂತ ಕೃಪಾಸಾಗರ, ಜೀವನು ಅಕಿಂಚನ.

ಪ್ರಪತ್ತಿಯ ಆವಶ್ಯಕ ಅಂಶಗಳು ಆರು. ಅವುಗಳಲ್ಲಿ ಒಂದೊಂದನ್ನೂ ಸಂಗ್ರಹವಾಗಿ ಇಲ್ಲಿ ಹೇಳಿದೆ:

೧. ಅನುಕೂಲಸ್ಯ ಸಂಕಲ್ಪಃ:- ಮೊದಲನೆಯದಾಗಿ, ಪ್ರಪತ್ತಿಗೆ ಅನುಕೂಳಿಸುವುದನ್ನು ತಪ್ಪದೆ ಮಾಡುವೆನೆಂದು ಸಂಕಲ್ಪಿಸುವುದು. ಭಗವಂತನಲ್ಲಿ ಅನನ್ಯಪ್ರೇಮವಿಡುವುದಾಗಿಯೂ, ಭಗವತ್ಸಂಬಂಧವಾದ ಕೈಂಕರ್ಯಗಳನ್ನು ಅತ್ಯಾಸಕ್ತಿಯಿಂದ ನಡಸುವುದಾಗಿಯೂ ಸಂಕಲ್ಪಿಸುವುದು. ಮತ್ತು ಭಗವಂತನ ಸೃಷ್ಟಿಯಾದ ಮಾನವಸೇವೆಯಲ್ಲಿ ತೊಡಗುವುದು. ಸೃಷ್ಟೀಯ ಎಲ್ಲ ವಸ್ತುಗಳ ಹಿತಕ್ಕಾಗಿ ದುಡಿಯುವುದು. ತಾನು ಮಾಡುವ ಕೆಲಸಗಳನ್ನೆಲ್ಲಾ ನಾರಾಯಣಾರ್ಪಣವೆಂದು ಮಾಡುವುದು. ಇದು ಸುಲಭವೇನಲ್ಲ. ಇದಕ್ಕಾಗಿ ಭಕ್ತನು ಸತತ ಪ್ರಯತ್ನಮಾಡಿ ತನ್ನ ಮನಸ್ಸನ್ನು ಆ ದಿಸೆಯಲ್ಲಿ ಒಲಿಸಿಕೊಳ್ಳಬೇಕು. ಭಗವಂತನ ಸೇವೆಗಾಗಿಯೇ ತಾನಿರುವುದು ಎಂಬುದರ ಗುರುತಾಗಿ ಹಣೆಯ ಮೇಲೆ ಏನಾದರೂ ಚಿಹ್ನೆಯನ್ನು ಧರಿಸಬೇಕು.

೨. ಪ್ರಾತಿಕೂಲಸ್ಯ ವರ್ಜನಂ:- ಪ್ರಪತ್ತಿಗೆ ಅಡ್ಡೀ ಬರುವುದನ್ನು ಮಾಡದಿರುವುದು, ತೊರೆಯುವುದು ಇದು. ಆದರೆ, ಮೊದಲು ಹೇಳಿದ ಲಕ್ಷಣದ ಮುಂದುವರಿಕೆಯೇ ಇದು. ಮೊದಲ ಲಕ್ಷಣವನ್ನು ಉದ್ದೇಶ ಎನ್ನುವುದಾದರೆ, ಇದು ಅದರ ಸಾಧನೆ. ಎರಡೂ ಜೊತೆಜೊತೆಯಲ್ಲಿ ಹೆಜ್ಜೆಯಿಡುತ್ತವೆ. ಭಗವಂತನಿಗೆ ಎಂದರೆ ಜೀವಕೋಟಿಗೆ ಅಪಚಾರ ನಡಸದಂತೆ ಎಚ್ಚರಿಕೆ ವಹಿಸುವುದು. ಹೄದಯದಲ್ಲಿ ಪರೋಫಕಾರ ಬುದ್ಧಿಯೂ ದಯೆಯೂ ತುಂಬಿ ಹರಿಯುತ್ತಿರುವಾಗ, ಇತರರಿಗೆ ಅಪಕಾರವೆಸಗುವುದಾಗಲಿ, ಕಾಠಿಣ್ಯ ತೋರಿಸುವುದಾಗಲಿ ಆದೀತೇ? ಸ್ವಾರ್ಥತ್ಯಾಗಕ್ಕಾಗಿ, ಅಹಂಕಾರ ಮಮಕಾರ ನಿರಸನಕ್ಕಾಗಿ ಪ್ರಪನ್ನನು ಸದಾ ಚಿಂತಿಸುತ್ತಿರಬೇಕು.

೩. ರಕ್ಷಸ್ಯತೀತಿ ವಿಶ್ವಾಸಃ:- ಭಗವಂತನೇ ರಕ್ಷಕನೆಂಬ ದೃಢ ವಿಶ್ವಾಸವಿದು. ಜೀವನದಲ್ಲಿ ಎಂಥ ಕಷ್ಟಕಾರ್ಪಣ್ಯಗಳು ಒದಗಿಬಂದರೂ ಸಹ ಭಗವಂತ ರಕ್ಷಿಸುವನು ಎಂಬ ಅಚಲ ನಂಬಿಕೆ. ಪರಮಾತ್ಮನಲ್ಲಿ ಕೈಂಕರ್ಯಬದ್ಧನಾಗಿ, ಸ್ವಾರ್ಥತ್ಯಾಗ ಮಾಡಿದ ಮೇಲೆ, ದೈವಕೃಪೆಯಲ್ಲಿ, ದೈವಾನುಗ್ರಹದಲ್ಲಿ

೨೩

ವಿಶ್ವಾಸ ತಾನಾಗಿ ಬೆಳೆಯುತ್ತದೆ. ಭಗವಂತ ಕೃಪಾಳುವೆಂದೂ ಭಕ್ತನನ್ನು ಅವನ ಕಷ್ಟದಲ್ಲಿ ಕೈಬಿಡುವುದಿಲ್ಲವೆಂದೂ ನಂಬಿಕೆ ಭಕ್ತನಲ್ಲಿ ಬೇರೂರುತ್ತದೆ. ಇಂಥ ವಿಶ್ವಾಸ ಬರದೆ ಪ್ರಪತ್ತಿ ಸಾಧ್ಯವೇ ಇಲ್ಲ. ಭಗವಂತ ಸತ್ಯಕಾಮ, ಸತ್ಯಸಂಕಲ್ಪ. ಇದರಲ್ಲಿ ಶ್ರದ್ಧಾಭಕ್ತಿಗಳನ್ನಿಟ್ಟು ಕೈಂಕರ್ಯನಡಸಿದರೆ, ಪ್ರಪತ್ತಿ ಸುಲಭ. “ತೇಷಾಂ ನಿತ್ಯಾಭಿಯುಕ್ತಾನಾಂ ಯೋಗಕ್ಷೇಮಂ ವಹಾಮ್ಯಹಂ”- ಎಂದಲ್ಲವೇ ಭಗವದ್ಗೀತೆಯಲ್ಲಿ ಭಗವಂತನ ಆಶ್ವಾಸನೆ?

೪. ಗೋತ್ಪ್ರವರಣಂ:- ರಕ್ಷಣೆಯ ರಹಸ್ಯವನ್ನು ಕುರಿತು ಯೋಚಿಸುವುದು ಮತ್ತು ಹಾಗೆಯೇ ನಡೆದುಕೊಳ್ಳುವುದು ಇದು.

ಪಿತಾಸಿ ಲೋಕಸ್ಯ ಚರಾಚರಸ್ಯ

ತ್ವಮಸ್ಯ ಪೂಜ್ಯಶ್ಚ ಗುರುರ್ಗರೀಯಾನ್ |

ನತ್ವತ್ಸಮೋಸ್ತ್ಯಭ್ಯಧಿಕಃ ಕುತೋಽನ್ಯೋ

ಲೋಕತ್ರಯೇಽಪ್ಯ ಪ್ರತಿಮಪ್ರಭಾವಃ ||\(ಭ.ಗೀ: ಅಧ್ಯಾ11-43\)

ಸ್ಥಾವರ ಜಂಗಮ ಜಗತ್ತುಗಳಿಗೆ ನೀನು ತಂದೆ. ನೀನು ಅವಕ್ಕೆ ಪೂಜ್ಯ, ಶ್ರೇಷ್ಠ, ಗುರು, ನಿನಗೆ ಸಮಾನರಾರೂ ಇಲ್ಲ. ನಿನಗಿಂತ ಹೆಚ್ಚಿನವರು ಹೇಗೆ ಸಧ್ಯ? ಮೂರು ಲೋಕಗಳಲ್ಲಿಯೂ ನಿನ್ನ ಸಾಮರ್ಥ್ಯಕ್ಕೆ ಸಾಟಿಯಿಲ್ಲ.

ಇಂಥ ಮಹಾವಿಶ್ವಾಸವನ್ನು ಬೆಳಸಿಕೊಳ್ಳುವುದು, ಭಗವಂತನ ಐದು ರೂಪಗಳಿವು: ಪರ \(ನಿರ್ಗುಣ ಸ್ವರೂಪ\), ವ್ಯೂಹ\(ಆನಂದ ಸ್ವರೂಪ\), ವಿಭವ \(ಅವತಾರ ಸ್ವರೂಪ\), ಅಂತರ್ಯಾಮಿ \(ಹೄದಯದಲ್ಲಿ ಇರುವ ರೂಪ\), ಅರ್ಚಾ \(ಪೂಜನ ರೂಪ\)- ಈ ರೂಪಗಳಲ್ಲಿ ನಡಸುವ ಸೇವೆಯೇ ಆತ್ಮನು ಪರಮಾತ್ಮನಲ್ಲಿ ಶರಣುಹೋಗುವುಕ್ಕೆ ಮೂಲ. “ಆಚಾರ್ಯಾಭಿಗಮನ” ಅಥವಾ ಗುರುಪೂಜೆಯ ತತ್ತ್ವ ಎಂಬುದು ಗೋತ್ಪ್ರವರಣದ ಬಳಕೆಯ ರೂಪ ಮಾತ್ರ. ಗುರುವಿನಲ್ಲಿ ಅನುಸಂಧಾನ ನಡಸುವುದು ಪ್ರಪತ್ತಿ ಮಾಡುವುದಕ್ಕಿಂತ ಒಂದು ಕೈ ಹೆಚ್ಚೆಂದು ಕೆಲವರ ಮತ. ಗುರುಭಕ್ತಿಗೆ ಕೊಟ್ಟಿರುವ ಮಹತ್ವ ಇದು.

೫. ಆತ್ಮ ನಿಕ್ಷೇಪ:- ಆತ್ಮವನ್ನು ಪರಮಾತ್ಮನಲ್ಲಿ ಅರ್ಪಿಸಿಕೊಳ್ಳೂವುದು ಇದು. ಇದೇ ಭಕ್ತಿ ವ್ಯವಸಾಯದ ಪಾರಮ್ಯ. ಇದೇ ವಾಸ್ತವವಾಗಿ, ಪೂರ್ಣ ಶರಣಾಗತಿಯ ಸಾರ. ದೇವ, ಮಾನವ, ಪ್ರಾಣಿವರ್ಗಕ್ಕೆ ನಡಸುವ ನಿಃಸ್ವಾರ್ಥ ಕರ್ಮಗಳಲ್ಲಿ ಯತ್ನವನ್ನೂ ಫಲವನ್ನೂ

೨೪

ತ್ಯಜಿಸುವಿಕೆ. ಆತ್ಮನಿವೇದನ, ಆತ್ಮ ಸಮರ್ಪಣ, ಆತ್ಮನ್ಯಾಸ, ಆತ್ಮಹವಿಸ್ಸು, ಆತ್ಮಸನ್ಯಾಸ, ಆತ್ಮತ್ಯಾಗ, ಆತ್ಮನಿಷೇದ- ಇವೆಲ್ಲಕ್ಕೂ ಒಂದೇ ಅರ್ಥ. ಪ್ರಪತ್ತಿಯ ಅಂತಿಮ ಫಲವನ್ನು ಭಗವದನುಭವಕ್ಕೆ ಒಪ್ಪಿಸುವುದು ಎಂದು.

ಈ ಆತ್ಮನಿಕ್ಷೇಪ ಮುಖ್ಯವಾಗಿ ಪರಮಾತ್ಮನಿಗೂ ಮಾನವನಿಗೂ ಇರುವ ನಿಕಟ ಭಕ್ತಿ ಸಂಬಂಧವನ್ನು ಆಧಾರವಾಗಿ ಉಳ್ಳದ್ದು. ಬಳಕೆಯಲ್ಲಿ ಕಂಡುಬರುವ ಕೆಲವು ಭಕ್ತಿಭಾವಗಳು ಎಂದರೆ:- ಕಾಂತಭಾವ, ಗೋಪೀಭಾವ, ರಾಸೋತ್ಸವ ಭಾವ, ರಾಧಾಭಾವ, ಮತ್ತು ಪುತ್ರಭಾವ. ಭಾವಗಳು ಬೇರೆಬೇರೆ ಎನ್ನಿಸಿದರೂ ಧ್ಯೇಯೊದ್ದೇಶಗಳು ಎಲ್ಲಕ್ಕೂ ಒಂದೇ. ಈ ಭಾವಗಳಲ್ಲಿ ಯಾವುದಾರೊಂದನ್ನು ಪಳಗಿಸಿಕೊಂಡಲ್ಲದೆ ಆತ್ಮನಿಕ್ಷೇಪ ಮತ್ತು ಅಹಂಕಾರ ಮಮಕಾರ ನಿರಸನ ಎಂಬುದು ಅಸಾಧ್ಯ.

ಮಡದಿಯಾದವಳು ಪತಿಯಲ್ಲಿ ತನಗಿರುವ ಅತಿಶಯವಾದ ಪ್ರೇಮಭಾವದಿಂದ ತನ್ನನ್ನು ಹೇಗೆ ಪೂರ್ತಿಯಾಗಿ ಮರೆಸಿಕೊಳ್ಳುವಳೋ ಹಾಗೆಯೇ, ಕಾಂತಭಾವದಲ್ಲಿ ಆತ್ಮನು ಪರಮಾತ್ಮನಲ್ಲಿ ಎಂದರೆ ಪರಮಪುರುಷನಲ್ಲಿ ಪೂರ್ತಿಯಾಗಿ ರತನಾಗಬೇಕು. ಈ ಆದರ್ಶದಿಂದ ತಾನು ಗಳಿಸಿದ ನೈತಿಕ, ಧಾರ್ಮಿಕ, ತಾತ್ತ್ವಿಕ, ಮತ್ತು ಆಧ್ಯಾತ್ಮಿಕ ಸಾಧನೆಗಳೆಲ್ಲವನ್ನೂ ಒಮ್ಮನಸ್ಸಿನಿಂದ ಭಗವಂತನಲ್ಲಿ ಸಮರ್ಪಿಸಿಲಿಡುವುದು. ಈ ಭಾವದಲ್ಲಿ ನಮ್ಮಾೞ್ವಾರರು ಇಳಿಯ ಮುಳುಗಿದ್ದವರು.

ಕಾಂತಭಾವದ ಬೇರೆಬೇರೆ ಹಂತಗಳ ಸಾಕ್ಷಾತ್ಕಾರವಾಗಿ ಬರುವುದು ಉಳಿದ ಎಲ್ಲ ಭಾವಗಳೂ ಭಕ್ತಕಬೀರ ನೆಮ್ಮಿದ್ದದ್ದು ಗೋಪೀಭಾವವನ್ನು. ಶ್ರೀಕೃಷ್ಣಚೈತನ್ಯದು \(ಗೌರಾಂಗ ಪ್ರಭು\) ರಾಧಾಭಾವ. ರಾಸೋತ್ಸವಭಾವದಲ್ಲಿ ದಿವ್ಯ ವೈಕುಂಠದ ಆನಂದಗಳ ಕಲ್ಪನೆ ಮಾತ್ರವಲ್ಲದೆ ಅವತಾರಗಳ ಅರಿವಿನ ಕಲ್ಪನೆಯೂ ಉಂಟು. ಪೆರಿಯಾೞ್ವಾರರು ಪುತ್ರವಾತ್ಸಲ್ಯಭಾವದಲ್ಲಿ ಮುಳುಗಿದ್ದವರು. ಅಂತೆಯೇ ಪುರಂದರದಾಸರೂ.

೬. ಕಾರ್ಪಣ್ಯಃ:- ದೀನನಾಗಿ ದುಃಖಿಸುವುದು, ತಾನು ವಿವೇಕ ಶೂನ್ಯ, ಮನೋಬಲವಿಲ್ಲದವನು, ಕಡುಕಷ್ಟದಲ್ಲಿ ಸಿಕ್ಕಿರುವವನು, ದುಃಖ್ಹವನ್ನು ಸಂಕಟವನ್ನು ಅನುಭವಿಸುತ್ತಿರುವವನು, ಭಗವಂತ ದಯೆತೋರಿಸಲು ತಾನು ಯೋಗ್ಯ- ಇದು ಕಾರ್ಪಣ್ಯಭಾವ. ಆತ್ಮನಿವೇದನದಿಂದ ಉಂಟಾದದ್ದು. ಭಗವಂತನ ಸೇವೆಯಲ್ಲಿ ತನಗೆ ಪೂರ್ಣತೆಯನ್ನು ಸಾಧಿಸಲು ಸಾಧ್ಯವಿಲ್ಲವೆಂಬುದನ್ನೂ ತತ್ಪರಿಣಾಮವಾದ್ ಅವ್ಯಥೆಯನ್ನು ಇದು ಸೂಚಿಸುವುದು.

೨೫

ಪ್ರಪತ್ತಿಯ ವಿಧಗಳು- ಪ್ರಪತ್ತಿಯಲ್ಲಿ ಎರಡು ಬಗೆ: ಆರ್ತ ಪ್ರಪತ್ತಿ ಮತ್ತು ದೃಪ್ತ ಪ್ರಪತ್ತಿ.

ಆರ್ತಪ್ರಪತ್ತಿಯಲ್ಲಿ ಪ್ರಪನ್ನನು ತನ್ನ ಸರ್ವಸ್ವವನ್ನೂ ಭಗವಂತನಲ್ಲಿ ಸಮರ್ಪಣ ಮಾಡುವುದರಿಂದ ವಿಯೋಗ ಭಾವವೂ ಆಧ್ಯಾತ್ಮಿಕತಯೂ ಭರಿಸಲು ಅಸಾಧ್ಯವಾಗುವುದರಿಂದ ತಾನು ಭಗವಂತನನ್ನು ಬಹುಬೇಗ ಸೇರಿಬಿಡಬೇಕೆಂದೂ ತನ್ನ ಜೀವನವನ್ನು ಸಾಕುಮಾಡಬೇಕೆಂದೂ ಕಾತರವಿರುವುದು.

ದೃಪ್ತ ಪ್ರಪತ್ತಿಯಲ್ಲಿ ಹಂತಹಂತವಾಗಿ ಆತ್ಮಸಮರ್ಪಣ ಮಾಡುವುದರಿಂದ ವಿಯೋಗ ಅಷ್ಟು ಅಸದಳವೆನ್ನಿಸುವುದಿಲ್ಲ. ಇದರಲ್ಲಿ ಮಾನವನು ತನ್ನ ಜೀವನವನ್ನು ತನ್ನ ಕೈಯಲ್ಲಾದಷ್ಟು ಉತ್ತಮಮಟ್ಟದಲ್ಲಿ ನಡಸುತ್ತ ಬರಬೇಕು. ಆಂತರಿಕವಾಗಿ ಭಗವಂತನಲ್ಲಿ ಮರೆಹೊಕ್ಕು ಅವನನ್ನು ಬಿಡದೆ ಭಜಿಸುತ್ತಿರಬೇಕು.

ಪ್ರಪತ್ತಿಯ ಮಹತ್ವ:- ಭಗವಂತ ತನ್ನ ಸೃಷ್ಟಿಜಗತ್ತಿನ ವಿಷಯದಲಿ ಅಪರಿಮಿತವಾದ ಕೃಪೆಯನ್ನೂ ಅನುಗ್ರಹವನ್ನೂ ತೋರಿಸುತ್ತಾನೆ. ಹಾಗೆಯೇ, ಮಾನವನೂ ತನ್ನ ಅಳತೆಯ ಮಿತಿಯಲ್ಲಿ ತನ್ನ ಕರ್ತೃತ್ವದ ಫಲಸಮರ್ಪಣವನ್ನು ಭಗವಂತನಿಗೆ ಹಿಂತಿರುಗಿಸಬೇಕು ಎನ್ನುವುದೇ ಪ್ರಪತ್ತಿಯ ಮಹತ್ವ.

ಆದ್ದರಿಂದ, ಪ್ರಪತ್ತಿ ಮೂರು ಬಗೆಯ ಅರ್ಪಣಗಳನ್ನು ತೋರುತ್ತದೆ. ಲಾಭಾರ್ಪಣ, ಭರಾರ್ಪಣ, ಮತ್ತು ಸ್ವರೂಪಾರ್ಪಣ. ಲಾಭ ಸಮರ್ಪಣದಿಂದ ಪ್ರಪತ್ತಿಯ ಹ್ಸಿಖರವನ್ನೇ ನಿಲುಕಲು ಸಾಧ್ಯ. ತನಗೆ ಉಂಟಾದ ಸುಖ, ಸಂತೋಷ, ಆನಂದ, ತೃಪ್ತಿ ಮುಂತಾದವೆಲ್ಲವನ್ನೂ ಪ್ರಪನ್ನನು ಭಗವಂತನಿಗೆ ಅರ್ಪಿಸಿಬಿಡುವುದು ಲಾಭಾರ್ಪಣ.

ತನ್ನ ಆಗುಹೋಗುಗಳೆಲ್ಲಕ್ಕೂ ಪರಮಾತ್ಮನನ್ನೇ ಶರಣುಹೋಗುವುದು ಪ್ರಪತ್ತಿಯ ಪರಿಪೂರ್ಣತೆ ಮತ್ತು ಪಾರಿಶುಧ್ಯತೆ ಎನ್ನಬಹುದು. ಭರಸಮರ್ಪಣ ಎನ್ನುವುದು ಇದಕ್ಕೆ ಸೇರಿದ್ದು. ತಾನುಕರ್ತ ಎಂಬುದನ್ನು ಮರೆತುಬಿಡುವುದೇ ಇದು. ಇದಕ್ಕೂ ಸ್ವರೂಪ ಸಮರ್ಪಣಕ್ಕೂ ನಿಕಟ ಬಾಂಧವ್ಯವಿದೆ. ಇದು ಆತ್ಮನಿವೇದನ. ಭಗವಂತನೇ ತನ್ನ ಆತ್ಮಕ್ಕೆ ಒಡೆಯ ರಕ್ಷಕ ಮತ್ತು ಶರಣ್ಯ ಎಂಬ ಭಾವನೆ ಇದು.

ಪ್ರಪತ್ತಿ ನಿಜವಾದ ತತ್ತ್ವಜ್ಞಾನವನ್ನು ನೀಡುತ್ತದೆ. ಮೊದಲ ಹಂತದಲ್ಲಿ ಪ್ರಪನ್ನನು ಭಗವಂತನಲ್ಲಿ ವಿಶ್ವಾಸ ಬೆಳೆಸುತ್ತಾನೆ. ಅವನು ಧಾರ್ಮಿಕನಾಗುತ್ತಾನೆ. ಅವನಿಗೆ ತತ್ತ್ವ, ಹಿತ, ಪುರುಷಾರ್ಥಗಳ ಅರಿವು

೨೬

ಉಂಟಾಗುತ್ತದೆ. ಒಳ್ಳೆಯದು ಕೆಟ್ಟದ್ದರ ಅರಿವು ಬರುತ್ತದೆ.

ಎರಡನೆಯ ಹಂತದಲ್ಲಿ ಪ್ರಪನ್ನನು ಭಾಗವತನಾಗುತ್ತಾನೆ. ಅವನು ಭಗವಂತನ ಕಿಂಕರ. ಭಗವಂತನ ದಯೆ, ಕೃಪೆ, ಅನುಗ್ರಹ ಮುಂತಾದವು ಅವನಿಗೆ ಮನದಟ್ತಾಗುತ್ತದೆ. ತಾನು ಭಗವಂತನಿಗೆ ಸರ್ವವಿಧದಲ್ಲೂ ಅಧೀನನೆನ್ನುವುದು ಭಕ್ತಿಯನ್ನು ಹೆಚ್ಚಿಸುತ್ತದೆ.

ಇದರಿಂದ ಮೂರನೆಯ ಹಂತ ಸಿಕ್ಕುತ್ತದೆ. ಪುರುಷಾರ್ಥಗಳಲ್ಲಿ ಯಾವುದರಿಂದಲೂ ಉಪಯೋಗವಿಲ್ಲವೆಂದೂ ಭಗವಂತನಿಂದ ಮಾತ್ರವೇ “ಅನನ್ಯ ಪ್ರಯೋಜನತ್ವ”ವೆಂದೂ ಅವನಿಗೆ ಮನದಟ್ಟಾಗುತ್ತದೆ.

ಇದು ಕಡೆಯ ಹಂತವಾದ ಭಗವಂತನನ್ನು ಸೇರುವ ಸಾಧ್ಯತೆಯಲ್ಲಿ ಅವನನ್ನು ತೊಡಗಿಸುತ್ತದೆ.

ಈ ನಾಲ್ಕು ಹಂತಗಳೂ ಒಟ್ಟಾಗಿ ಸೇರಿ ನಡಸುವ ಒಂದು ಕ್ರಿಯೆಯೇ “ಭರನ್ಯಾಸ” ಅಥವಾ “ಶರಣವರಣ” ಎಂದರೆ, ಮಾನವನು ತನ್ನ ಅಂತರಂಗದಲ್ಲಿ ಭಗವಂತನನ್ನು ಸಾಕ್ಷಾತ್ಕರಿಸಿಕೊಳ್ಳುವುದು. ಆತ್ಯಂತಿಕ ಅನುಭವವೆಂದರೆ ಭಗವಂತನ ಸಾನ್ನಿಧ್ಯದಲ್ಲಿ ಭಗವಂತನ ಕೈಂಕರ್ಯದಲ್ಲಿಯೇ ತನ್ನನ್ನು ಒಪ್ಪಿಸಿಕೊಳ್ಳುವುದು.

ಪ್ರಪತ್ತಿ ಎಲ್ಲ ಮಾನವರ ಸೊತ್ತು. ಇದನ್ನು ವರಿಸುವ ಬಾಧ್ಯತೆ ಎಲ್ಲರಿಗೂ ಇದೆ. ಆದ್ದರಿಂದ, ಇದು ಸಾರ್ವತ್ರಿಕ ಸಾಧನೋಪಾಯ. ಅಮರತ್ವಕ್ಕೂ ಅಖಂಡಾನಂದಕ್ಕೂ ಪರಮೌಷಧ.

೨೭

1. **ದಿವ್ಯಪ್ರಬಂಧದ ಲಿಪಿ** 

ನಾಲಾಯಿರ ದಿವ್ಯಪ್ರಬಂಧವನ್ನು ರಚಿಸಿರುವುದು ಹಾಡಿರುವುದು ತಮಿಳಿನಲ್ಲಿ ಬರೆದು ಅಚ್ಚಾಗಿರುವುದೂ ತಮಿಳು ಲಿಪಿಯಲ್ಲಿಯೇ. ತಮಿಳು ದ್ರಾವಿಡ ಭಾಷೆಗಳಲ್ಲಿ ಒಂದು. ತಮಿಳರಿಗೆ ಅದು ಮಾತೃಭಾಷೆ. ಅವರ ಓದು, ಬರಹ, ವ್ಯವಹಾರ-ಎಲ್ಲವೂ ಸಾಮಾನ್ಯವಾಗಿ ತಮಿಳೀನಲ್ಲಿಯೇ. ಆದ್ದರಿಂದ, ದಿವ್ಯಪ್ರಬಂಧ ವಿಷಯದಲ್ಲಿ ಅವರಿಗೆ ಯಾವ ಬಗೆಯ ತೊಂದರೆಯೂ ಕಂಡುಬರುವುದಿಲ್ಲ. ಮನಸ್ಸೊಂದಿದ್ದರೆ ಸಾಕು, ಅದನ್ನು ಅವರು ಓದಬಹುದು, ಅರಿಯಬಹುದು. ಇದು ಸಹಜವೇ.

ತಮಿಳು ಮಾತೃಭಾಷೆಯಾಗಿದ್ದರೂ ಸಹ ಅದನ್ನು ಓದಲು ಬರೆಯಲು ಕಲಿಯದವರಿಗೂ, ತಮಿಳು ಮಾತೃಭಾಷೆಯಲ್ಲದವರಿಗೂ ಈ ದಿವ್ಯಪ್ರಬಂಧದ ಭಕ್ತಿಯೂಟ ಒದಗುವುದು ಹೇಗೆ? ಮಾತೃಭಾಷೆಯಾದ ತಮಿಳನ್ನು ಓದಿ ಬರೆಯುವುದನ್ನು ಕಲಿಯದೆ ಇರುವುದು ವಿಷಾದದ ಸಂಗತಿಯೆ. ಅವರು ತಮಿಳನ್ನು ಕಲಿಯಬೇಕು. ತಮಿಳರಲ್ಲದವರೋ? ಅಲ್ಲದ ಮಾತ್ರಕ್ಕೆ ಏನಂತೆ? ಸರಳ ಸುಂದರವಾದ ತಮಿಳನ್ನು ಕಲಿಯುವುದು ಅವರಿಗೂ ಒಳ್ಳೆಯದು. ಅಕ್ಕತಂಗಿಯರಂತಿರುವ ದ್ರಾವಿಡಭಾಷೆಗಳ ಪರಸ್ಪರ ಸಂಬಂಧವನ್ನೂ ವ್ಯಾಪಕತ್ವವನ್ನೂ ಅರಿತುಕೊಳ್ಳಲು ಇದು ಸಹಕಾರಿಯಾಗುತ್ತದೆ. ಭಕ್ತಿ ಸಾಹಿತ್ಯವಂತು ತಮಿಳಿನಲ್ಲಿ ಅಪಾರವಾಗಿದೆ. ಅದರ ಸವಿಯುಣಿಸೂ ಸಿಕ್ಕುತ್ತದೆ. ಒಂದು ಪ್ರಯೋಗವನ್ನು ಇಲ್ಲಿ ಸೂಚಿಸಲಾಗಿದೆ. ಅದು ತಮಿಳು ಭಾಷೆಯನ್ನು ಕಲಿಯುವ ಪ್ರಯೋಗವೇ.

ತಮಿಳು ಅತಿ ಸರಳವಾದದ್ದು. ಅಕ್ಷರಗಳ ರಚನೆ, ಉಚ್ಚಾರಣೆ ಇತ್ಯಾದಿಗಳು ಇತರ ಭಾಷೆಗಳಿಗಿರುವಂತೆಯೇ. ಇದರಲ್ಲಿ ಕೆಲವು ವೈಶಿಷ್ಟ್ಯಗಳೀವೆ. ಕೆಳಗ್ ಎತಮಿಳು ಅಕ್ಷರಗಳನ್ನು ಕನ್ನಡ ಅಕ್ಷರಗಳನ್ನೂ ಜೊತೆಜೊತೆಯಾಗಿ ಕೊಟ್ಟಿದೆ. ಗಮನವಿಟ್ಟು ಅವನ್ನು ಪರಿಚಯಮಾಡಿಕೊಂಡು, ಓದುವುದನ್ನು ಬರೆಯುವುದನ್ನು ಕಲಿಯಬಹುದು.

ಸ್ವರಗಳು

ಅ-அ ಆ-ஆ ಇ-இ  ಈ-ஈ ಉ-உ ಊ-ஊ ಎ-எ ಏ-ஏ ಐ-ஐ ಒ-ஒ ಓ-ஓ ಔ-ஔ ಅಕ್-ஃ

ಸೂಚನೆ: ಇದರಲ್ಲಿ ಋ ೠ ಇಲ್ಲ. ಕಡೆಯ “ಅಕ್” ಹೊಸದು.

ವ್ಯಂಜನಗಳು

೨೮

 

ವರ್ಗೀಯ ವ್ಯಂಜನಗಳು:

ಕ-க ಙ-ங ಚ-ச ಞ-ஞ ಟ-ட  ಣ-ண ಶ-ஸ ನ-ன  ಪ-ப ಮ-ம

ಅವರ್ಗೀಯ ವ್ಯಂಜನಗಳು:

ಯ-ர ರ-ர ಲ-ல ವ-வ ೞ-ழ ಳ-ள ಱ-ற ನ-ன

ಸಂಸ್ಕೃತಾಕ್ಷರಗಳು\(ವಡಶೊಲ್\):-

ಜ-ஜ ಸ-ஸ ಷ-ஷ ಹ-ஹ ಕ್ಷ-க்ஷ 

ಇವು ಹೊಸದಾಗಿ ಸೇರಿಸಿದವು.

ಸೂಚನೆ:- ೧. ವರ್ಗೀಯ ವ್ಯಂಜನಗಳಲ್ಲಿ ಕನ್ನಡ ಸಂಸ್ಕೃತಗಳಲ್ಲಿರುವಂತೆ ಪ್ರತಿವರ್ಗಕ್ಕೂ ಐದು ಅಕ್ಷರಗಳಿಲ್ಲ. ಒಂದು ವರ್ಗಕ್ಕೆ ಎರಡೇ ಅಕ್ಷರಗಳು- ವರ್ಗದ ಮೊದಲ ಅಕ್ಷರ, ಮತ್ತು ಆ ವರ್ಗದ ಅನುನಾಸಿಕ. ಆದ್ದರಿಂದ, ವರ್ಗೀಯ ವ್ಯಂಜನಗಳು ಹತ್ತೇ.

೨. ಅವರ್ಗೀಯ ವ್ಯಂಜನಗಳಲ್ಲಿ ಮೊದಲು ಇದ್ದದ್ದು ಎಂಟೇ ಅಕ್ಷರಗಳು. ಯ,ರ,ಲ,ವ, ಳ ಗಳು ಕನ್ನಡ, ಸಂಸ್ಕೃತ, ತಮಿಳಿಗೆ ಸಾಮಾನ್ಯ. ಅನಂತರ ಬರುವ ಮೂರು ಅಕ್ಷರಗಳಲ್ಲಿ ಹಳಗನ್ನಡದ ಎರಡು ಅಕ್ಷರಗಳೂ ತಮಿಳಿನಲ್ಲಿವೆ. ೞ, ಱ. ಕಡೇಯ ಒಂದಕ್ಷರ ತಂಇಲಿಗೆ ಸೇರಿದ್ದು. ವಿವರಣೆ ಕೆಳಗೆ ಬರೆದಿದೆ:

ಳ ள \(ಳ\):  ಕನ್ನಡ, ಸಂಸ್ಕೃತಗಳಲ್ಲಿ ಸಾಮಾನ್ಯವಾಗಿ ಇರುವ “ಳ” ಕಾರ. ಕನ್ನಡ ವ್ಯಾಕರಣ ಇದನ್ನು “ಕುಳ:- ಳ ಕಾರವೆಂದು ಕರೆಯುತ್ತದೆ.

ೞ ழ \(ರಳ\):  ಇದು ಹಳೆಗನ್ನಡ “ಳ” ಕಾರ. ಇದನ್ನು “ರಳ”-ಳ ಕಾರ ಎನ್ನುತ್ತಾರೆ. ಉಚ್ಚಾರಣೆಯಲ್ಲಿ ಸಾಮಾನ್ಯ “ಳ” ಕಾರಕ್ಕಿಂತ ಭಿನ್ನ ಷ, ಜ ಗಳ ಸಂಯೋಗ ಶಬ್ದ.

ರ ர \(ರ\):  ಇದು ಸಾಮಾನ್ಯ-“ರ” ಕಾರ. ವ್ಯಾಕರಣದಂತೆ ಇದು ರೇಫ, ಅರ್- ಕಾರ. ಕನ್ನಡ, ಸಂಸ್ಕೃತ, ತಮಿಳುಗಳಿಗೆ ಸಾಮಾನ್ಯ.

೨೯

ಱ ற \(ರರ\): ಇದು ಹಳೆಗನ್ನಡದ ಅಕ್ಷರ. ಇದನ್ನು “ರರ”ಕಾರ ಎಂತಲೂ, ಬಂಡಿ-ರ ಎಂತಲೂ ಕರೆಯುತ್ತಾರೆ. ಇದು “ರ” ಕಾರವೇ. ಉಚ್ಚಾರಣೆಯಲ್ಲಿ ಸ್ವಲ್ಪ ಗಡುಸು- ಅಷ್ಟೆ.

ನ ன\(ರನ\): ಇದು ತಮಿಳೀನ ವೈಶಿಷ್ಟ್ಯ. ಬಂಡಿ-ರ ಮಗ್ಗುಲಲ್ಲಿ ಬರುವುದರಿಂದ ಇದಕ್ಕೆ ರನ- ಕಾರವೆಂದು ಹೆಸರಿಟ್ಟಿದ್ದಾರೆ.

ಕೆಲವು ಹೆಚ್ಚಿನ ವಿಶೇಷಗಳನ್ನು ಗಮನಿಸುವುದು:-

೧. ತಮಿಳಿನಲ್ಲಿ ವ್ಯಂಜನಗಳಲ್ಲಿ ಎರಡು ನ-ಕಾರಗಳಿವೆ. ಒಂದು ವರ್ಗೀಯ ನ ಕಾರ. ಅದನ್ನು “ತನ” ಎನ್ನುತ್ತಾರೆ. ’ತ’ ಕಾರದ ಜೊತೆಯಲ್ಲಿಯೇ ಅದಕ್ಕೆ ಮುಂಚೆ ಇದು ಬರುವುದರಿಂದ. ಅಲ್ಲದೆ, “ನ” ಕಾರದಿಂದ ಮೊದಲಾಗುವ ಪದಗಳನ್ನು ಬರೆಯುವಾಗ ಇದನ್ನು ಬರೆಯಬೇಕು.

೨. ತಮಿಳಿನ ಅವರ್ಗೀಯ ನ-ಕಾರವನ್ನು “ರನ” ಎನ್ನುತ್ತಾರೆ. ತನ- ಬಳಸದೆ ಇರುವ ಕಡೆಗಳಲ್ಲೆಲ್ಲಾ ಇದು ಉಪಯೋಗ.

೩. ಕುಳ ಕಾರವನ್ನು, “ಳ” ವ್ಯಂಜನಾಕ್ಷರವಾಗಿ ಬಳಸುವುದು ಸರಿಯಷ್ಟೆ. ಅಲ್ಲದೆ, ಇದನ್ನು ವಿಶೇಷ ಚಿಹ್ನೆಯಾಗಿಯೂ ಉಪಯೋಗಿಸುತ್ತಾರೆ.

ಉದಾ: “ಊ”ಕಾರ ಬರೆಯುವಾಗ “ಉ” ಕಾರದ ಜೊತೆಯಲ್ಲಿ ಮತ್ತು, “ಔ” ಕಾರ ಬರೆಯುವಾಗ “ಒ” ಕಾರದ ಜೊತೆಯಲ್ಲಿ.

ಕಾಗುಣಿತ

ಕ್க் ಕ-க ಕಾ-கா ಕಿ-கி ಕೀ-கீ  ಕು-கு  ಕೂ-கூ ಕೆ-கெ ಕೇ-கே ಕೈ-கை ಕೊ-கொ ಕೋ-கோ ಕೌ-கௌ

ಸೂಚನೆ:- ಕೆಳಗೆ ಸೂಚಿಸಿರುವ ಕೆಲವು ವಿಶೇಷಗಳನ್ನು ಬಿಟ್ಟರೆ ಮಿಕ್ಕ ಎಲ್ಲ ಕಡೆಗಳಲ್ಲಿಯೂ ಕಾಗುಣಿತದ ಚಿಹ್ನೆಗಳ ಕ-ಕಾರಕ್ಕೆ ಜೋಡಿಸಿರುವಂತೆಯೇ.

ಕೆಲವು ವಿಶೇಷಗಳು:

೩೦

೧. ಚ-ச ಪ-ப ಯ-ய ಳ-ள –ಗಳಲ್ಲಿ ಕೊಂಬು, ಕೊಂಬಿನ ದೀರ್ಘಗಳಲ್ಲಿ ವ್ಯತ್ಯಾಸ.

ಚು-சு, ಪು-பு, ಯು-யு, ಳು-ளு, ಚೂ-சூ, ಪೂ-பூ ಯೂ-யூ ಳೂ-ளூ

೨. ಟ-ட - ದಲ್ಲಿ, ಗುಡಿಸಿ, ಗುಡಿಸಿ ದೀರ್ಘ, ಕೊಂಬು, ಕೊಂಬಿನ ದೀರ್ಘಗಳಲ್ಲಿ ವ್ಯತ್ಯಾಸ.

ಟಿ-டி, ಟೀ-டீ, ಟು-டு, ಟೂ-டூ

೩. ಣ-ண,  ನ-ன,  ಱ-ற – ಗಳಲ್ಲಿ ದೀರ್ಘದಲ್ಲಿ ವ್ಯತ್ಯಾಸ

ಣಾ-ணா ನಾ-னா ಱಾ-றா

೪. ಣ-ண, ನ-ன, ಲ-ல  ಳ-ள- ಗಳಲ್ಲಿ ಐತ್ವದಲ್ಲಿ ವ್ಯತ್ಯಾಸ

ಣೈ-ணை, ನೈ-னை, ಲೈ-லை, ಳೈ-ளை

೫. ಶ-ஶ, ನ-ன, ಣ-ண, ನ-ன, ಲ-ல,-ಗಳಲ್ಲಿ ಕೊಂಬು ಕೊಂಬಿನದೀರ್ಘ

ಶು-ஶு, ನು-னு, ಣು-ணு, ನು-னு, ಲು-லு, ಶೂ-ஶூ, ನೂ-னூ, ಣೂ-ணூ, ನೂ-னூ, ಲೂ-லூ

೬. ಣ-ண,  ನ-ன, ಱ-ற –ಗಳಲ್ಲಿ ಒತ್ವ, ಓತ್ವ

ಣೊ-ணொ, ನೊ-னொ, ಱೊ-றொ,  ಣೋ-ணோ, ನೋ-னோ, ಱೋ-றோ

ಒತ್ತಕ್ಷರಗಳು ಮತ್ತು ಸಂಯುಕ್ತಾಕ್ಷರಗಳು

ಇದು ಬಹು ಸುಲಭ ಕ್ರಮ ಹೀಗಿದೆ: ಮೊದಲು ಬರುವುದು ಅರ್ಧಾಕ್ಷರ, ಅದೇ ಒತ್ತು. ಅನಂತರ ಪೂರ್ಣಾಕ್ಷರ. ಒಂದರ ಮಗ್ಗುಲಲ್ಲಿ ಒಂದು ಬರುತ್ತದೆ.

க் க-ಕ್ ಕ=ಕ್ಕ; ப் ப-ಪ್ ಪ=ಪ್ಪ; ச் ச-ಚ್ ಚ=ಚ್ಚ; த் த-ತ್ ತ=ತ್ತ

ಹೀಗೆಯೇ ಸಂಯುಕ್ತಾಕ್ಷರಗಳು:

க் ர-ಕ್ ರ=ಕ್ರ; த் ம-ತ್ ಮ=ತ್ಮ; ப் ன-ಪ್ ನ=ಪ್ನ, ಇತ್ಯಾದಿ

ಉಚ್ಚಾರಣೆಯನ್ನು ಕುರಿತು:

೧. ಪದದ ಪ್ರಾರಂಭದಲ್ಲಿ ಬರುವ ವರ್ಗೀಯ ವ್ಯಂಜನಾಕ್ಷರವನ್ನು ಆ ವರ್ಗದ ಮೊದಲ ಸಂಜ್ಞೆಯಿಂದಲೇ ಉಚ್ಚರಿಸುವುದು.

೩೧

೨. ಅದೇ ಅಕ್ಷರ ಪದದ ನಡುವೆ ಬಂದಾಗ ಅದನ್ನು ಆ ವರ್ಗದ ಮೂರನೆಯ ವರ್ಗಾಕ್ಷರದ ಸಂಜ್ಞೆಯಿಂದ ಉಚ್ಚರಿಸುವುದು.ಅಲ್ಲದೆ ಆ ವರ್ಗದ ಮೊದಲಕ್ಷರ ಸಂಜ್ಞೆಯಿಂದಲೇ ಉಚ್ಚರಿಸುವುದೂ ಉಂಟು.

೩. ತಮಿಳಿನಲ್ಲಿ ಮಹಾಪ್ರಾಣಾಕ್ಷರಗಳಿಲ್ಲ. ಆ ಉಚ್ಚಾರಣೆಯೂ ಇಲ್ಲ. ಸಂಸ್ಕೃತ ಶಬ್ದಗಳಾದರೆ ಮಾತ್ರ ಉಂಟು. ಆಗ ಬರೆವಣಿಗೆಗೆ ಸಾಮಾನ್ಯ ವರ್ಗೀಯಾಕ್ಷರವೇ. ಆದ್ದರಿಂದ, ಬಳಕೆಯಿಂದ ಇದನ್ನು ಸರಿಯಾಗಿ ಓದುವುದನ್ನು ಪಳಗಬಹುದು.

೪. க-ಕ- ಇದು ಪದಗಳ ನಡುವೆ ಬಂದಾಗ ಹಿಂದೆ ಹೇಳಿದಂತೆ ಇದು “ಗ” ಆಗುತ್ತದೆ. ಆದರೆ ಇದನ್ನು “ಹ” ಎಂದು ವಿಚಿತ್ರವಾಗಿ ಉಚ್ಚರಿಸುವುದೂ ಉಂಟು. ಹಾಗೆಯೇ ச-ಚ- ಇದು ಪದಗಳ ನಡುವೆ “ಜ” ಆಗುತ್ತದೆ. ಆದರೆ, ಪದಗಳ ಪ್ರಾರಂಭದಲ್ಲಿ ಇದನ್ನು ವಿಚಿತ್ರವಾಗಿ “ಶ” ಎಂತಲೂ, ಪದಗಳ ನಡುವೆ “ಜ” ಅಥವಾ “ಚ” ಎಂತಲೂ ಉಚ್ಚರಿಸುತ್ತಾರೆ. ಉದಾ: ..............ಮಗಾರಾಜ, ಮಹಾರಾಜ

೫. ಪದದ ಕೊನೆಯಲ್ಲಿ ಬರುವ ಕೊಂಬುಳ್ಳ ಅಕ್ಷರವನ್ನು ಅರ್ಧಾಕ್ಷರದಂತೆ ಉಚ್ಚರಿಸುವುದು ವಾಡಿಕೆ. ಆದರೆ, ಬರೆಯುವುದು ಮಟ್ಟಿಗೆ ಕೊಂಬಿನಿಂದಲೆ ಅರ್ಧಾಕ್ಷರವಾಗಿ ಅಲ್ಲ.

೬. ತಮಿಳಿನಲ್ಲಿ ಅನುಸ್ವಾರ, ವಿಸರ್ಗಗಳಿಲ್ಲ. ಅನುಸ್ವಾರ ಬರೆಯಬೇಕಾದರೆ ಆಯಾ ವರ್ಗದ ಅನುನಾಸಿಕವನ್ನು ಅರ್ಧಾಕ್ಷರವನ್ನಾಗಿ ಮಾಡಿ ಬರೆಯಬೇಕು. ಇದು ಸಂಸ್ಕೃತದಂತೆ. ಈಚೆಗೆ ವಿಸರ್ಗದ ಚಿಹ್ನೆಯನ್ನು ಸಂಸ್ಕೃತದ ಚಿಹ್ನೆಯಂತೆಯೇ ಬಳಸುತ್ತಾರೆ. ಕಾರಣ, ವಿಸರ್ಗವೆಲ್ಲ ಸಂಸ್ಕೃತದ ಆತಸ್ತಿಯೇ. ಉದಾ: ..........\(ಚ್ ರಿಯಃ ಪತಿಃ\)= ಶ್ರಿಯಃ ಪತಿಃ.

೭. .... ಗಳನ್ನೂ ಸಾಮಾನ್ಯ ಅಕ್ಷರಗಳಂತೆಯೇ ಕಾಗುಣಿತ ಜೋಡಿಸಿ ಬಳಸುವುದು ವಾಡಿಕೆ ಇದರಲ್ಲಿದೆ. ಉದಾ:.........\(ಞಾನಮ್\)=ನಾನಮ್

೮. ர-ರ, ல-ಲ, ಗಳನ್ನು ಬಿಡಿಯಾಗಿ ಬಳಸುತ್ತಾ ಪದಗಳನ್ನು ಪ್ರಾರಂಭಿಸುವುದಿಲ್ಲ. ಇವುಗಳಿಗೆ ........... ಗಳನ್ನು ಹಿಂದುಗಡೆ ತಪ್ಪದೆ ಸೇರಿಸುತ್ತಾರೆ.

೯. றಕ್ಕೆ ற ವತ್ತು ಕೊಟ್ಟಾಗ ಎಂದರೆ ......ಎಂದು ಬರೆದ ಕಡೆ, ಅದರ ಉಚ್ಚಾರಣೆಯನ್ನು “ಟ್ರ” ಎನ್ನುತ್ತಾರೆ. ಇದು ಸಾಮಾನ್ಯವಾಗಿ ಹೇಳುವ ಕ್ರಮ ಕೆಲವೊಮ್ಮೆ ಇದನ್ನು “ತ್ತ” ಎಂದೂ ಉಚ್ಚರಿಸುತ್ತಾರೆ.

೧೦. ಇನ್ನುಹಳೆಗನ್ನಡದ ಎರಡು ಅಕ್ಷರಗಳ ವಿಷಯ. ಅವುಗಳ ಕಾಗುಣೀತವನ್ನು ಇಲ್ಲಿ ಪೂರ್ತಿಯಾಗಿ ಬರೆದಿದೆ. ಏಕೆಂದರೆ, ಈ ಎರಡು ಅಕ್ಷರಗಳನ್ನು ತಮಿಳನ್ನು ಕನ್ನಡ ಅಕ್ಷರಗಳಲ್ಲಿ ಬರೆಯುವಾಗ ಬಳಸಲೇಬೇಕಾಗುತ್ತದೆ.

೩೨

 

೧. ೞ \(ರಳ\)-ழ

ೞ, ೞಾ, ೞಿ, ೞೀ, ೞು, ೞೂ, ೞೆ, ೞೇ, ೞೈ, ೞೊ, ೞೋ, ೞೌ

೨. ಱ \(ಬಂಡಿ-ರ\)-ற

ಱ, ಱಾ, ಱಿ, ಱೀ, ಱು, ಱೂ, ಱೆ, ಱೇ, ಱೈ, ಱೊ, ಱೋ, ಱೌ

ಸೂಚನೆ: ಈ ಎರಡು ಅಕ್ಷರಗಳಿಗೆ ವ್ಯತ್ಯಾಸ ಕಂಡುಹಿಡಿಯುವುದು ಬಹಳ ಸುಲಭ. ಎರಡು ಸುಳಿಗಳ ನಡುವೆ ಸ್ಥಳವನ್ನು ಮೊದನಲೆಯದರಲ್ಲಿ ಬಿಟ್ಟಿದೆ, ಎರಡನೆಯದರಲ್ಲಿ ಅಡ್ಡಗೀಟಿನಿಂದ ಸೇರಿಸಿದೆ. ಸೇರಿಸಿರುವುದು “ರ”. ಇನ್ನೊಂದು “ರಳ” ಳ ಕಾರ. ಇದರ ಉಚ್ಚಾರಣೆಯನ್ನು ತಿಳಿದವರಿಂದ ಕಲಿಯುವುದು ಒಳ್ಳೆಯದು.

ಕೆಲವು ಉದಾಹರಣೆಗಳು:

 ಬರಹ ಉಚ್ಚಾರ

೧. ತನ್ ಕೈ  ತಂದೈ

೨. ಪತಙ್ ಕಳ್ ಪದಂಗಳ್

೩. ಚನ್ ತಿರನ್ ಚಂದಿರನ್

೪. ಪಙ್ ಕಚಮ್ ಪಂಕಜಮ್

೫.  ಚಿವಪಕ್ ತಿ ಶಿವಭಕ್ತಿ \(ಚಿವಪಕ್ತಿ\)

೬. ಮಞ್ ಚಳ್ ಮಂಜಳ್

೭. ವಞ್ ಚನಮ್ ವಂಚನಮ್

೮.  ಕುಱ್ ಱಮ್ ಕುಟ್ರಮ್\(ಕುತ್ತಮ್\)

೯.  ಅರಙ್ ಜನ್ ಅರಂಗನ್

೧೦. ಇಲಕ್ ಕಣಮ್ ಇಲಕ್ಕಣಮ್

೧೧. ಉಲಕಮ್ ಉಲಹಮ್

೧೨. ವನ್ ತತು ವಂದದ್

೧೩. ಪೋಕಿಱತು ಪೋಹಿರದ್

೧೪. ಪತ್ ತಿರಿಕ್ ಕೈ ಪತ್ತಿರಿಕ್ಕೈ

೧೫. ಪಾಮೀಳಾಹ ಪ್ ಪಟೈ ಪಾಮೀಳಾಹಪ್ಪಡೈ

೧೬. ಚಙ್ ಕಮೆಟುತ್ ತೂತ ಶಂಗಮೆಡುತ್ತೂದ

ಸೂಚನೆ: ೧೫,೧೬ನೆಯ ಉದಾಹರಣೆಗಳು ಸಮಾಸ ಪದಗಳನ್ನು ಬರೆಯುವ ಓದುವ ಕ್ರಮವನ್ನು ಸೂಚಿಸುತ್ತದೆ. ಎರಡು ಪದಗಳ ನಡುವೆ ಬರುವ ಒತ್ತಕ್ಷರವನ್ನು ಎರಡಕ್ಕೂ ಬಿಡಿಸಿ, ಅರ್ಧಾಕ್ಷರವನ್ನು ಮೊದಲದರ ಕಡೆಯಲ್ಲೂ ಪೂರ್ಣಾಕ್ಷರದಿಂದ ಎರಡನೆಯ ಪದವನ್ನೂ ಬರೆಯುತ್ತಾರೆ. ಓದುವಾಗ ಮೊದಲ ಪದವನ್ನು ಅರ್ಧಾಕ್ಷರದವರೆಗೆ ಓದಿಕೊಂಡು ಎರಡನೆಯದಕ್ಕೆ ಅದನ್ನು ಸೇರಿಸಿ ಓದುವುದು.

೩೩

1. **ತನಿಗಳು** 

೧. ರಾಮಾನುಜ ದಯಾಪಾತ್ರಂ ಜ್ಞಾನವೈರಾಗ್ಯಭೂಷಣಂ |

ಶ್ರೀಮದ್ವೇಂಕಟನಾಥಾರ್ಯಂ ವಂದೇ ವೇದಾಂತದೇಶಿಕಂ||

ರಾಮಾನುಜ ದಯಾಪಾತ್ರಂ= ಶ್ರೀರಾಮಾನುಜರ ದಯೆಗೆ ಪಾತ್ರರಾದ, ಜ್ಞಾನವೈರಾಗ್ಯ ಭೂಷಣಂ= ಜ್ಞಾನದಿಂದಲೂ, ವೈರಾಗ್ಯದಿಂದಲೂ ಅಲಂಕೃತರಾದ ವೇದಾಂತದೇಶಿಕಂ= ವೇದಾಂತಕ್ಕೆ ಮಾರ್ಗದರ್ಶಕರಾದ, ಶ್ರೀಮತ್=ಸಂಪದ್ಭರಿತರಾದ, ವೇಂಕಟನಾಥ ಆರ್ಯ= ವೆಂಕಟನಾಥ ಎಂಬ ಪೂಜ್ಯರನ್ನು, ವಂದೇ= ನಮಸ್ಕರಿಸುತ್ತೇನೆ.

ಶ್ರೀರಾಮಾನುಜರ ದಯೆಗೆ ಪಾತ್ರರಾದವರೂ, ಜ್ಞಾನ ವೈರಾಗ್ಯಗಳಿಂದ ಭೂಷಿತರೂ, ವೇದಾಂತಕ್ಕೆ ದಾರಿ ತೋರಿಸುವವರೂ ಆದ ಶ್ರೀವೇಂಕಟನಾಥ ಎಂಬ ಪೂಜ್ಯರನ್ನು ನಮಸ್ಕರಿಸುತ್ತೇನೆ.

 

ಈ ತನಿಯನ್ನು ಶ್ರೀ ಬ್ರಹ್ಮತಂತ್ರ ಪರಕಾಲಸ್ವಾಮಿಗಳು ಕರುಣಿಸಿದ್ದು. ತನಿ \(............\)-ಎಂದರೆ, ಅಪರೂಪವಾಗಿ, ಬಿಡಿಯಾಗಿ, ಅಥವಾ ಒಂಟಿಯಾಗಿ ರಚಿಸಿರುವ ಶ್ಲೋಕ ಅಥವಾ ಪದ್ಯ. ಅದು ಪ್ರತ್ಯೇಕವಾದದ್ದು. ತನ್ನಷ್ಟಕ್ಕೇ ಪೂರ್ತಿಯಾದದ್ದು. ಒಬ್ಬರ ಅಥವಾ ಒಂದು ವಿಷಯವನ್ನು ಕುರಿತು ಹೇಳಿರುವುದು. ಚಿಕ್ಕದಾದರೂ ಅರ್ಥಗರ್ಭಿತವಾದದ್ದು. ಆದ್ದರಿಂದಲೇ, ಅದು ತನಿ ಅಥವಾ ಪೂರ್ಣ. ತಮಿಳೀನಲ್ಲಿ “ತನಿಯನ್”-“ತನಿಯನ್ ಹಳ್” ಎಂದು ಕರೆಯುತ್ತಾರೆ.

 

ವೆಂಕಟನಾಥ \(ಕ್ರಿ.ಶ.1268-1369\) ಎಂಬವರಿಗೆ ವೇಂಕಟೇಶ ವೆಂಕಟಾಚಾರ್ಯ, ವೇದಾಂತಾಚಾರ್ಯ, ವೇದಾಂತದೇಶಿಕ-ಎ ಬ ಹೆಸರುಗಳೀವೆ. ವೇದಾಂತಾಚಾರ್ಯ, ವೇದಾಂತ ದೇಶಿಕ ಎಂಬವು ಬಿರುದು. ಅವೂ ಹೆಸರಿನಂತೆಯೇ ಸಾಮಾನ್ಯವಾಗಿ ಬಳಕೆಗೆ ಬಂದಿವೆ.

ವೇದಾಂತ ದೇಶಿಕರಿಗೆ “ಕವಿತಾರ್ಕಿಕ ಸಿಂಹ”, “ಸರ್ವತಂತ್ರಸ್ವತಂತ್ರ” ಎಂಬ ಬಿರುದುಗಳೂ ಉಂಟು. ಅವರು ಸುಸಂಸ್ಕೃತರು. ವೈರಾಗ್ಯ, ನಮ್ರತೆಗಳಲ್ಲಿ ಅನಾದೃಶವಾದ ಆದರ್ಶರು. ಆದ್ದರಿಂದ, “ಆರ್ಯ” ಎಂಬುದು ಅವರಿಗೆ ಬಹಳ ಚೆನ್ನಾಗಿ ಒಪ್ಪುತ್ತದೆ. ಅವರು ಕವಿಶ್ರೇಷ್ಠರು, ದಾರ್ಶನಿಕರು, ತತ್ತ್ವದರ್ಶಿಗಳು, ವಿಮರ್ಶಕರು, ಮೇಧಾವಿಗಳು, ಮಹಾಜ್ಞಾನಿಗಳು, ಆದ್ದರಿಂದ ಅವರಿಗೆ ಸಂದ ಬಿರುದುಗಳಿಗೆ ಎಲ್ಲ ವಿಧದಲ್ಲೂ ಬಾಧ್ಯರು.

 

ಶ್ರೀರಾಮಾನುಜ ತತ್ತ್ವದರ್ಶನಕ್ಕೆ ಮೆರುಗುಕೊಟ್ಟು ಪ್ರಚಾರ ಮಾಡಿದವರಲ್ಲಿ ಇವರೊಬ್ಬರು. ಶತಾಯುವಾಗಿ ಬಾಳಿದವರು. ಕಂಚಿ,

 

೩೪

ಶ್ರೀರಂಗ, ಸತ್ಯಮಂಗಲ, ಮೇಲುಕೋಟೆಗಳಲ್ಲಿ ಭಗವತ್ಸೇವೆ ನಡಸಿದವರು. ಸಂಸ್ಕೃತದಲ್ಲೂ ತಮಿಳೀನಲ್ಲೂ ಮಣಿಪ್ರವಾಳ ಶೈಲಿಯಲ್ಲೂ ನೂರಕ್ಕಿಂತ ಹೆಚ್ಚು ಗ್ರಂಥಗಳನ್ನು ರಚಿಸಿದವರು. ವಿಜಯನಗರ ಸಂಸ್ಥಾನದ ಆಸ್ಥಾನಕ್ಕೆ ಅವರನ್ನು ಆಹ್ವಾನಿಸಿದಾಗ, “ಭಗವದ್ಭಕ್ತರು ರಾಜನನ್ನಾಗಲಿ ಶ್ರೀಮಂತನನನ್ನಾಗಲಿ ತಮ್ಮ ಹೊಟ್ಟೆಗಾಗಿ ಯಾಚಿಸುವುದಿಲ್ಲ” ಎಂಬ ಕೆಚ್ಚಿನ ಉತ್ತರವನ್ನು ಐದು ಶ್ಲೋಕಗಳಲ್ಲಿ ಬರೆದು ಕಳುಹಿಸಿದರು. ಅದು “ವೈರಾಗ್ಯ ಪಂಚಕ”ವೆಂದು ಸುಪ್ರಸಿದ್ಧ. ಅದರಲ್ಲಿ ರತ್ನದಂಥ ಒಂದು ಶ್ಲೋಕ ಇಲ್ಲಿದೆ:

ನಾಸ್ತಿ ಪಿತ್ರಾರ್ಜಿತಂ ಕಿಂಚಿನ್ನಮಯಾ ಕಿಂಚಿದಾರ್ಜಿತಂ |

ಅಸ್ತಿ ಮೇ ಹಸ್ತಿಶೈಲಾಗ್ರೇ ವಸ್ತು ಪೈತಾಮಹಂ ಧನಂ||

ತಮಗಿರುವ ಪಿತ್ರಾರ್ಜಿತ ಸಂಪತ್ತು ಎಂಥಾದ್ದು ಎಂಬುದಕ್ಕೆ ವಿವರಣೆ ಕೊಟ್ಟಿದ್ದಾರೆ. ಇದು ಅವರ ವೈರಾಗ್ಯದ ಪಾರಮ್ಯ.

 

೨. ಶ್ರೀಶೈಲೇಶ ದಯಾಪಾತ್ರಂ ಧೀ ಭಕ್ತ್ಯಾದಿ ಗುಣಾರ್ಣವಂ |

ಯತೀಂದ್ರಪ್ರವಣಂ ವಂದೇ ರಮ್ಯಜಾಮಾತರಂ ಮುನಿಂ||

ಶ್ರೀಶೈಲೇಶ= ಶ್ರೀಶೈಲಕ್ಕೆ ಒಡಯನೆನ್ನಿಸಿಕೊಂಡ, ತಿರುಮಲೈ ಆೞ್ವಾರ್ ಅಥವಾ ತಿರುವಾಯ್ ಮೊೞಿಪ್ಪಿಳ್ಳೈ ಎಂಬವರ, ದಯಾಪಾತ್ರಂ= ಕೃಪೆಗೆ ಪಾತ್ರರಾದವರೂ, ಧೀ= ಜ್ಞಾನ, ಭಕ್ತಿ, ಆದಿ= ಮುಂತಾದ, ಗುಣ ಅರ್ಣವಂ= ಸದ್ಗುಣಗಳೀಗೆ ಸಮುದ್ರದಂತೆ ಇರುವವರೂ, ಯತೀಂದ್ರ ಪ್ರವಣಂ= ಯತೀಂದ್ರ ಪ್ರವಣ” ಎಂಬ ಬಿರುದನ್ನು ಪಡೆದವರೂ \(ಯತೀಂದ್ರರಾದ ಶ್ರೀರಾಮಾನುಜರಿಗೆ ನಮ್ರ ಶಿಷ್ಯರಾದವರೂ\), ಆದ, ರಮ್ಯ ಜಾಮಾತರಂ ಮುನಿಂ= ಅವಿಹಿಯ ಮಣವಾಳ ಮಹಾಮುನಿಗಳನ್ನು, ವಂದೇ= ನಮಸ್ಕರಿಸುತ್ತೇನೆ.

 

ಶ್ರೀಶೈಲೇಶ ಎಂದು ಪ್ರಸಿದ್ಧರಾದ ತಿರುಮಲೈ ಆೞ್ವಾರ್ \(ತಿರುವಾಯ್ ಮೊೞಿಪ್ಪಿಳ್ಳೈ\) ಎಂಬವರ ಕೃಪೆಗೆ ಪಾತ್ರರಾಗಿ, ಜ್ಞಾನಭಕ್ತಿ ಮುಂತಾದ ಸದ್ಗುಣಗಳೀಗೆ ಸಾಗರರಾಗಿ, “ಯತೀಂದ್ರ ಪ್ರವಣ” ಎಂಬ ಬಿರುದನ್ನು ಪಡೆದ ಯತಿರಾಜರಾದ ಶ್ರೀರಾಮಾನುಜರ ನಮ್ರ ಶಿಷ್ಯರಾದ\) ಅವಿಹಿಯ ಮಣವಾಳ ಮಹಾಮುನಿಗಳನ್ನು ವಂದಿಸುತ್ತೇನೆ.

ಶ್ರೀರಾಮಾನುಜರಿಗೆ ಒದಗಿ ಬಂದ ಮುಖ್ಯ ಶಿಷ್ಯರಲ್ಲಿ “ಎಂಬಾರ್” ಎಂಬವರು ಒಬ್ಬರು. ಅವರ ಶಿಷ್ಯ ಪೀಳಿಗೆಯಲ್ಲಿ \(ಪರಂಪರೆಯಲ್ಲಿ\)ಪಿಳ್ಳೈ ಲೋಕಾಚಾರ್ಯರು ಸುಪ್ರಸಿದ್ಧರು. ಅವರಿಗೆ ಪ್ರಧಾನ ಶಿಷ್ಯರಾಗಿದ್ದವರೇ ತಿರುಮಲೈ ಆೞ್ವಾರ್. ಅವರು ಆಚಾರ್ಯ ಸ್ಥಾನವನ್ನು ಅಲಂಕರಿಸಿ “ಶ್ರೀಶೈಲೇಶ” ಎಂಬ ಹೆಸರು ಪಡೆದಿದ್ದರು. ಅವರಿಗೆ ತಿರುವಾಯ್ಮೊೞಿ

 

೩೫

ಪ್ಪಿಳ್ಳೈ ಎಂದೂ ಹೆಸರಿತ್ತು. ಈ ಆಚಾರ್ಯರು “ಅವಿಹಿಯ ಮಣವಾಳ ನಾಯನಾರ್” ಎಂಬವರನ್ನು ಶಿಷ್ಯರನ್ನಾಗಿ ಸ್ವೀಕರಿಸಿದರು. ಅವಹಿಯ ಮಣವಾಳ ನಾಯನಾರ್ ಅವರೇ “ಮಣವಾಳ ಮಹಾಮುನಿ” ಎಂಬ ಪ್ರಖ್ಯಾತ ಆಚಾರ್ಯರು.

 

ತಿರುವಾಯ್ಮೊೞಿ ಪ್ಪಿಳ್ಳೈ ಅವರು ತಮ್ಮ ಶಿಷ್ಯರ ನೆರವಿನಿಂದ ಶ್ರೀರಾಮಾನುಜಾಚಾರ್ಯರಿಗೆ ಒಂದು ದೇವಾಲಯವನ್ನು ಕಟ್ಟಿಸಿದರು. ಅದರಲ್ಲಿ ಪ್ರತಿಷ್ಠೆ ಮಾಡಿದ ರಾಮಾನುಜಾಚಾರ್ಯರ ವಿಗ್ರಹಕ್ಕೆ ಪೂಜಾದಿ ಸೇವೆಗಳನ್ನು ಸಲ್ಲಿಸುವುದಕ್ಕಾಗಿ ತಮ್ಮ ನೆಚ್ಚಿನ ಶಿಷ್ಯರಾದ ಮಣವಾಳರನ್ನು ನಿಯಮಿಸಿದರು. ಮಣವಾಳರು ಅಮರಿಮಿತವಾದ ಭಕ್ತ್ಯಾದರಗಳಿಂದ ಆಚಾರ್ಯರ ಸೇವೆ ಸಲ್ಲಿಸುತ್ತಿರುವದನ್ನು ಕಂಡು ಹಿರಿಹಿಗ್ಗಿದ ತಿರುವಾಯ್ಮೊೞಿಪ್ಪಿಳ್ಳೈ ಮಣವಾಳರನ್ನು “ಯತೀಂದ್ರಪ್ರವಣ” ಎಂದು ಪ್ರೀತಿಯಿಂದ ಕರೆಯತೊಡಗಿದರು. ಒಂದು ರೀತಿಯಲ್ಲಿ ಇದು ಅವರಿಗೆ ಪ್ರಶಸ್ತಿಯೇ ಆದರೂ, ಅದು ಗುರುಗಳಿಂದ ಬಂದ ಪ್ರೀತಿಯ ಹೆಸರು ಎಂದರೆ ಒಪ್ಪುತ್ತದೆ.

 

“ಯತೀಂದ್ರ” ಎಂದರೆ “ಯತಿರಾಜ” ಎನ್ನಿಸಿಕೊಂಡ ಶ್ರೀರಾಮಾನುಜರು. “ಪ್ರವಣ” ಎಂದರೆ “ಶಿಷ್ಯ” ಆದ್ದರಿಂದ, “ಯತೀಂದ್ರಪ್ರವಣ” ಎಂದರೆ, ಯತಿರಾಜರ ಶ್ರೀರಾಮಾನುಜಾಚಾರ್ಯರ ನಮ್ರಶಿಷ್ಯ, ಎಂದು ಕರೆಯುವುದರಲ್ಲಿ ಮಣವಾಳರ ವಿಷಯದಲ್ಲಿ ಗುರುಗಳ ಮೆಚ್ಚಿಗೆ ಎಷ್ಟು ಹೆಚ್ಚಿನದು ಎಂಬುದನ್ನು ಸೂಚಿಸುತ್ತದೆ.

 

ಶ್ರೀರಾಮಾನುಜರು ಪ್ರತಿಪಾದಿಸಿದ ವಿಶಿಷ್ಟಾದ್ವೈತ ಸಿದ್ಧಾಂತವನ್ನು ಪ್ರಚುರಪಡಿಸಿದವರು ಮೂವರು ಸುಪ್ರಸಿದ್ಧ ಮಹನೀಯರು. ವೇದಾಂತದೇಶಿಕರು ಒಬ್ಬರು. ಪಿಳ್ಳೈ ಲೋಕಾಚಾರ್ಯರೂ ಮಣವಾಳ ಮಹಾಮುನಿಗಳೂ ಇನ್ನಿಬ್ಬರು. ಪಿಳ್ಳೈಲೋಕಾಚಾರ್ಯರು “ಮಣೀಪ್ರವಾಳ” ಶೈಲಿಯಲ್ಲಿ ರಾಮಾನುಜ ಸಿದ್ಧಾಂತಗಳನ್ನು ವಿವರಿಸುವ ಹದಿನೆಂಟು ಉದ್ಗ್ರಂಥಗಳನ್ನು ಬರೆದರು. ಮಣವಾಳ ಮಹಾಮುನಿಗಳು ಪಿಳ್ಳೈಲೋಕಾಚಾರ್ಯರ ಗ್ರಂಥಗಳಿಗೆ ಅದೇ “ಮಣಿಪ್ರವಾಳ” ದಲ್ಲಿ ವಿವರಣಾತ್ಮಕ ಗ್ರಂಥಗಳನ್ನು ಬರೆದು ಪ್ರಸಿದ್ಧಿಪಡೆದರು. ಅವರು ಮಹಾಮೇಧಾವಿಗಳು. ಸಕಲ ಶಾಸ್ತ್ರಪಾರಂಗತರು. ಆಚಾರ್ಯರು.

ಮಣಿಪ್ರವಾಳ ಶೈಲಿ- ಇದು ಸಂಸ್ಕೃತ ಮತ್ತು ತಮಿಳು ಪದಗಳ ಸರಳವಾದ ಸುಂದರವಾದ ಜೋಡಣೆಯಿಂದ ಉಂಟಾದ ಶೈಲಿ

 

೩೬

ಸಂಸ್ಕೃತ ಪದಗಳು “ಮಣಿ”- ಎಂದರೆ, ರತ್ನಗಳು, ತಮಿಳು ಪದಗಳು “ಪ್ರವಾಳ” ಎಂದರೆ ಹವಳ. ರತ್ನಗಳನ್ನೂ ಹವಳಗಳನ್ನೂ ಬಹುರಮ್ಯವಾಗಿ ಜೋಡಿಸಿ ಮಾಡಿರುವ ಶೈಲಿ ಅದು. ಮೂವರು ಪ್ರವರ್ತಕರೂ ಈ ಶೈಲಿಯಲ್ಲಿ ರಾಮಾನುಜ ಸಿದ್ಧಾಂತಗಳನ್ನು ಪ್ರತಿಪಾದಿಸಿದ್ದಾರೆ.

 

೩. ಲಕ್ಷ್ಮೀನಾಥ ಸಮಾರಂಭಾಂ ನಾಥಯಾಮುನ ಮಧ್ಯಮಾಂ|

ಅಸ್ಮದಾಚಾರ್ಯ ಪರ್ಯತಾಂ ವಂದೇ ಗುರು ಪರಂಪರಾಂ||

ಲಕ್ಷ್ಮೀನಾಥ= ಜಗಜ್ಜನನಿಯಾದ ಲಕ್ಷ್ಮೀದೇವಿಗೆ ಪತಿಯಾದ ಶ್ರೀಮನ್ನಾರಾಯಣನ್ನು, ಸಮಾರಂಭಾಂ=ಮೊದಲು ಮಾಡಿಕೊಂಡು, ನಾಥ= ನಾಥ ಮುನಿಗಳನ್ನೂ, ಯಾಮುನ= ಯಾಮುನ ಮುನಿಗಳನ್ನೂ, ಮಧ್ಯಮಾಂ= ನಡೂವೆಯಾಗಿ ಮಾಡಿಕೊಂಡು, ಅಸ್ಮತ್= ನಮ್ಮ, ಆಚಾರ್ಯ= ಆಚಾರ್ಯರ \(ಗುರುಗಳ\), ಪರ್ಯಂತಾಂ=ವರೆಗೂ, ಗುರುಪರಂಪರಾಂ= ಗುರುಗಳ ಪರಂಪರೆಯನ್ನು, ವಂದೇ= ನಮಸ್ಕರಿಸುತ್ತೇನೆ.

 

ಜಗಜ್ಜನನಿಯಾದ ಲಕ್ಷ್ಮೀದೇವಿಗೆ ಪತಿಯಾದ ಶ್ರೀಮನ್ನಾರಾಯಣನನ್ನು ಮೊದಲು ಮಾಡಿಕೊಂಡು, ನಾಥಮುನಿ ಯಾಮುನ ಮೌನಿಗಳನ್ನುನಡುವೆ ಮಾಡಿಕೊಂಡು, ಅವರಿಂದ ನಮ್ಮ ಈಗಿನ ಆಚಾರ್ಯರವರೆಗೂ ಬಂದಿರುವ ಗುರುಗಳ ಪರಂಪರೆಯನ್ನು ವಂದಿಸುತ್ತೇನೆ.

 

ಈ ತನಿಯನ್ನು ಕೂರತ್ತಾೞ್ವಾರರು ಕರುಣಿಸಿದ್ದು. ಕೂರತ್ತಾೞ್ವಾರರು ಶ್ರೀರಾಮಾನುಜರ ಪರಮ ಆಪ್ತ ಶಿಷ್ಯರಲ್ಲಿ ಒಬ್ಬರು. ಗುರುಭಕ್ತಿಯಲ್ಲಿಯೂ ಗುರುಸೇವೆಯಲ್ಲಿಯೂ ಅವರು ಆಂಜನೇಯನ ಹಾಗೆ. ಆದರ್ಶ ಶಿಷ್ಯರು. ಗುರುವಿಗೆ \(ಶ್ರೀರಾಮಾನುಜರಿಗೆ\) ಬಂದಿದ್ದ ಕುತ್ತದಿಂದ ಅವರನ್ನು ಪಾರುಮಾಡುವುದಕ್ಕಾಗಿ ಅವರಂತೆ ತಾವು ವೇಷ ಮರೆಸಿಕೊಂಡು ಹೋಗಿ, ಚಿತ್ರಹಿಂಸೆಗೆ ಒಳಗಾಗಿ ಪ್ರಾಣತ್ಯಾಗ ಮಾಡಿದ ಮಹಾತ್ಮರು ಇವರು.

 

ಜಗಜ್ಜನನಿಯಾಮಕನಾದ ಶ್ರೀಮನ್ನಾರಾಯಣನೇ ಪರಮಗುರು. ಪ್ರಾಪ್ಯನೂ ಪ್ರಾಪಕನೂ ವನೇ. ಅವನ ಕೃಪೆ ಅನುಗ್ರಹಗಳಿಗೆ ಪಾತ್ರರಾಗಲು ಜಗಜ್ಜನನಿಯೂ ಶ್ರೀಮನ್ನಾರಾಯಣನ ಪತ್ನಿಯೂ ಆಗಿರುವ ಲಕ್ಷ್ಮೀ \(ಶ್ರೀ\)ದೇವಿಯನ್ನು ಮೊದಲು ಸೇವಿಸಿ, ಆಕೆಯನ್ನು ಮೊದಲು ಒಲಿಸಿಕೊಳ್ಳಬೇಕು. ಶ್ರೀದೇವಿಯ ಕೃಪಾಶ್ರಯದಿಂದ ಭಗವಂತನ ಕೃಪೆ ದೊರಕುವುದು ಖಂಡಿತ. ಇದು ವಿಶಿಷ್ಟಾದ್ವೈತ ತತ್ತ್ವ. ಆದ್ದರಿಂದ, ಜಗತ್ಕಾರಣರಾದ ಈ ತಾಯಿತಂದೆಗಳ ಹೆಸರನ್ನು ಮೊದಲು ಸ್ಮರಿಸಿಕೊಳ್ಳುವುದು, ನಮಸ್ಕರಿಸುವುದು ಯುಕ್ತವಾಗಿದೆ.

 

೩೭

ನಾಥಮುನಿ \(ಕ್ರಿ.ಶ.824-920\)

ಆೞ್ವಾರರ ತರುವಾಯ ಗುರುಪರಂಪರೆಯಲ್ಲಿ ನಾಥಮುನಿಗಳೇ ಮೊದಲನೆಯವರು. ಆೞ್ವಾರರ ಪಾಶುರಗಳ ದಿವ್ಯಾರ್ಥಗಳನ್ನು ನಾಥಮುನಿ ಅರಿತು, ಅವುಗಳನ್ನು ಶೇಖರಿಸಿದರು. ಈ ಪಾಶುರಗಳನ್ನು ರಾಗವಾಗಿ ಹಾಡುವುದನ್ನು ಕಲಿಸಿ, ಜನಪ್ರಿಯಗೊಳಿಸಿದರು. ಅದನ್ನು “ದೇವಗಾನ” ಎಂದು ಕರೆದರು. ಸಂಸ್ಕೃತ ವೇದಾಂತವನ್ನೂ ದ್ರಾವಿಡ ಪ್ರಬಂಧಗಳ ವೇದಾಂತವನ್ನು ಸಮನ್ವಯಗೊಳಿಸಿ, ತಮ್ಮ ಶಿಷ್ಯರಿಗೆ ಬೋಧಿಸಿದರು. ಅವರ ಕೃತಿಯಾದ “ಯೋಗರಹಸ್ಯ”ದಲ್ಲಿ “ಭಗವಂತನಲ್ಲಿ ಒಂದಾಗುವ ಕಾರ್ಯವೇ ಯೋಗ” ಎಂದಿದ್ದಾರೆ.

 

ಯಾಮುನ ಮುನಿ \(ಕ್ರಿ.ಶ.916-1042\)-\(ಯಾಮುನಾಚಾರ್ಯ\)

ನಾಥಮುನಿಗಳ ಶ್ರೇಷ್ಠ ಆಧ್ಯಾತ್ಮಿಕ ಶಿಷ್ಯರು ಯಾಮುನಾಚಾರ್ಯರು. ಅವರು ಮಹಾ ಮೇಧಾವಿಗಳು. ಮಹಾಭಾಷ್ಯಭಟ್ಟ ಎಂಬವರಲ್ಲಿ ಶಿಷ್ಯರಾಗಿದ್ದುಕೊಂಡು ಅದ್ವಿತೀಯ ಪಾಂಡಿತ್ಯಗಳಿಸಿದರು. ಆಗ ದೇಶದ ರಾಜಸ್ಥಾನದಲ್ಲಿ ಅಕ್ಕಿಯಾೞ್ವಾನ್ ಎಂಬೊಬ್ಬ ಪಂಡಿತನಿದ್ದ. ತಾನೇ ಸರ್ವೋತ್ಕೃಷ್ಟ ಪಂಡಿತನೆಂದು ಹೆಮ್ಮೆಪಡುತ್ತಿದ್ದ. ಅವನಿಗೆ ದೇಶದಲ್ಲಿರುವ ಒಬ್ಬೊಬ್ಬ ಪಂಡಿತನೂ ತನ್ನ ಆದಾಯದ ಹತನ್ನೆಯ ಒಂದು ಭಾಗವನ್ನು ಕೊಡಬೇಕೆಂದು ರಾಜಾಜ್ಞೆ ಮಾಡಿಸಿದ್ದ. ಈ ಆಜ್ಞಾಪತ್ರ ಎಲ್ಲಾ ಪಂಡಿತರಿಗೂ ಹಂಚಲಾಯಿತು. ಅಂಥದೊಂದು ಯಾಮುನಾಚಾರ್ಯರ ಗುರುಗಳಿಗೂ ಬಂತು. ಅದನ್ನು ಯಾಮುನಾಚಾರ್ಯರು ಓದಿನೋಡಿ ಹರಿದು ಹಾಕಿದರು. ಈ ಕೆಚ್ಚಿನ ಕೆಲಸಕ್ಕಾಗಿ ಅವರನ್ನು ರಾಜನ ಆಸ್ಥಾನಕ್ಕೆ ಕರೆದೊಯ್ಯಲಾಯಿತು. ಯಾಮುನಾಚಾರ್ಯರಿಗೆ ತೊಂದರೆಯಾಗದಿರಲೆಂದು ರಾಣಿಯು ಹರಕೆ ಹೊತ್ತಳು. ಹಾಗೆಯೇ ಅವರು ವಾಗ್ವಾದದಲ್ಲಿ ಗೆದ್ದರೆ ತನ್ನ ರಾಜ್ಯದ ಅರ್ಧಭಾಗವನ್ನು ಕೊಡುವುದಾಗಿ ವಾಗ್ದಾನ ಮಾಡಿದರು. ಆಸ್ಥಾನದಲ್ಲಿ ಅಕ್ಕಿಯಾೞ್ವಾನನಿಗೂ ಯಾಮುನಾಚಾರ್ಯರಿಗೂ ವಾಗ್ವಾದ ನಡೆಯಿತು. ಅದರಲ್ಲಿ ಯಾಮುನಾಚಾರ್ಯರು ಗೆದ್ದರು. ಅಕ್ಕಿಯಾೞ್ವಾನನು ಅವರ ಶಿಷ್ಯನಾದನು. ರಾನೀಗೆ ಮಹದಾನಂದವಾಯಿತು. “ಆಳವಂದಾರ್”- \(ನಮ್ಮನ್ನು ಆಳಲು ಬಂದರು\)- ಎಂದು ಗೌರವಾದರಗಳಿಂದ ಅವರನ್ನು ಕರೆದಳು. ರಾಜನೂ ತನ್ನ ವಾಗ್ದಾನವನ್ನು ಉಳಿಸಿಕೊಂಡನು. ಯಾಮುನಾಚಾರ್ಯರು ಪ್ರೀತಿಯ ಹೆಸರಾದ “ಆಳವಂದಾರ್” ಆಗಿ ಕೆಲವು ವರ್ಷಗಳು ರಾಜ್ಯಭಾರ ಮಾಡಿದರು. ಆದರೆ, ಅವರ ಬದುಕು ದೇವರ ಸೇವೆಯಲ್ಲಿ ಸಾಗಬೇಕಾಗಿತ್ತಾದ್ದರಿಂದ

 

೩೮

ತಮ್ಮ ರಾಜ್ಯಭಾರವನ್ನು ತ್ಯಜಿಸಿ, ಶ್ರೀರಂಗದಲ್ಲಿದುಉಕೊಂಡು ಶ್ರೀರಂಗನಾಥಸ್ವಾಮಿಗೆ ಕೈಂಕರ್ಯ ನಡಸುತ್ತಾ, ತಮ್ಮ ಶಿಷ್ಯರಿಗೆ ಪ್ರವಚನ ನೀಡುತ್ತಾ, ವಿರಕ್ತರಾಗಿ ನಿಃಸ್ವಾರ್ಥ ಜೀವನ ನಡಸಿದರು. ಭಕ್ತಿ ನಮ್ರತೆಗಳಲ್ಲಿ ಅವರು ಅಗ್ರಗಣ್ಯರಾಗಿದ್ದರು. ಅವುಗಳ ವೈಶಿಷ್ಟ್ಯದಿಂದ ಶ್ರೀರಂಗನಾಥನ ಸಾಕ್ಷಾತ್ಕಾರ ಪಡೆದರು.

 

ಆಳವಂದಾರರು ರಚಿಸಿದ ಸ್ತೋತ್ರರತ್ನ, ಸಿದ್ಧಿತ್ರಯ ಮತ್ತು ಆಗಮಪ್ರಾಮಾಣ್ಯ ಗ್ರಂಥಗಳು ವಿಶಿಷ್ಟಾದ್ವೈರ ಸಿದ್ಧಾಂತಕ್ಕೆ ಅಡಿಗಲ್ಲು. ತಮ್ಮ ಮೊಮ್ಮಗನಾದ ರಾಮಾನುಜರ ಚುರುಕು ಬುದ್ಧಿಯನ್ನೂ ದೈವಭಕ್ತಿಯನ್ನೂ ಕಂಡು ತಮ್ಮ ಬಳಿಕ ತಮ್ಮ ಸಿದ್ಧಾಂತವನ್ನು ನೆಲೆಗೊಳಿಸುವವರು ಅವರೇ ಎಂದು ನಿರ್ಧರಿಸಿದರು. ಅವರ ಮಾತು ಸತ್ಯವಾಯಿತು. ರಾಮಾನುಜರು ಆಚಾರ್ಯರಾದರು.

 

ತಮ್ಮ ಶಿಷ್ಯ ವೃಂದಕ್ಕೆ ಅವರು ಹೇಳಿದ ಕಡೆಯ ಮಾತುಗಳಿವು. “ಸಾತ್ಮರೇ, ರಂಗನಾಥನ ದೇವಾಲಯವನ್ನು ಕಾಪಾಡಿಕೊಂಡು ಬನ್ನಿ. ಅವನೇ ನಿಮಗೆ ರಕ್ಷಕನು. ಅವನಿಗೆ ಪರಮಪ್ರಿಯನಾದ ಪಂಚಮಜಾತಿಯ ತಿರುಪ್ಪಾಣಾೞ್ವಾರರನ್ನು ನಿಮ್ಮ ಆದರ್ಶವನ್ನಾಗಿ ಮಾಡಿಕೊಳ್ಳಿರಿ ರಂಗನಾಥನ ಚರಣಾರವಿಂದವನ್ನು ನಂಬಿ ಬಿಡದೆ ಅಱಿಸಿ ಗುರುಸೇವೆಮಾಡಿ”.

 

೪. ಯೋ ನಿತ್ಯಮಚ್ಯುತ ಪದಾಂಬುಜಯುಗ್ಮರುಕ್ಮ-

ವ್ಯಾಮೋಹಿತಸ್ತದಿತರಾಣಿ ಶೃಣಾಯಮೇನೇ|

ಅಸ್ಮದ್ಗುರೋರ್ಭಗವತೋಽಸ್ಯ ದಯೈಕಸಿಂಧೋಃ

ರಾಮಾನುಜಸ್ಯ ಚರಣೌ ಶರಣಂ ಪ್ರಪದ್ಯೇ ||

 

ಯಃ=ಯಾರು, ನಿತ್ಯಂ= ಅನುದಿನವೂ, ಅಚ್ಯುತ= ನಾಶರಹಿತನಾದ ಶ್ರೀಮನ್ನಾರಾಯಣನ, ಪದಾಂಬುಜಯುಗ್ಮ= ಕಮಲದಂತೆ \(ಸುಂದರವಾಗಿಯೂ ಕೋಮಲವಾಗಿಯೂ\) ಇರುವ ಎರಡು ಪಾದಗಳೆಂಬ, ರುಕ್ಮ= ಚಿನ್ನದಲ್ಲಿ ವ್ಯಾಮೋಹಿತಃ= ಆಶೆ ಹೊಂದಿದ್ದರೋ, ತದ್ ಇತರಾಣಿ= ಮಿಕ್ಕ ಎಲ್ಲವುಗಳನ್ನೂ, ಶೃಣಾಯ= ಹುಲ್ಲಿಗೆ ಸಮನೆಂದು \(ಹುಲ್ಲಿನ ಹಾಗೆ,\)ಮೇನೇ= ತಿಳಿದಿದ್ದರೋ, ಅಂಥ, ಅಸ್ಮದ್ಗುರೋಃ= ನಮ್ಮಾ ಗುರುಗಳೂ, ಭಗವತಃ= ದೈವಸ್ವರೂಪರೂ, ದಯೈಕಸಿಂಧೋಃ= ದಯಾಸಾಗರರೂ, ಆದ, ಅಸ್ಯ ರಾಮಾನುಜಸ್ಯ= ಈ ರಾಮಾನುಜರ, ಚರಣೌ= ಎರಡು ಪಾದಗಳನ್ನು, ಶರಣಂ= ರಕ್ಷಣೆಗಾಗಿ, ಪ್ರಪದ್ಯೇ= ಆಶ್ರಯಿಸುತ್ತೇನೆ.

 

೩೯

ಯಾರು ಅನುದಿನವೂ ಶ್ರೀಮನ್ನಾರಾಯಣನ ಪಾದಕಮಲಗಳೆಂಬ ಅಮೂಲ್ಯವಸ್ತು \(ಚಿನ್ನ\)ವಿನಲ್ಲೇ ಅತಿಶಯವಾಗಿ ಮೋಹಗೊಂಡಿದ್ದರೋ, ಮಿಕ್ಕೆಲ್ಲ ಪ್ರಾಪಂಚಿಕ ವಸ್ತುಗಳನ್ನು ತೃಣಕ್ಕೆ\(ಹುಲ್ಲಿಗೆ\) ಸಮನಾಗಿ ಭಾವಿಸಿದ್ದರೋ ಅಂಥ ದೈವಸ್ವರೂಪರೂ ದಯಾಸಾಗರರೂ ನಮ್ಮ ಗುರುಗಳೂ ಆದ ಶ್ರೀರಾಮಾನುಜರ ಪಾದಗಳೆರಡನ್ನೂ ಶರಣೆಂದು ಆಶ್ರಯಿಸುತ್ತೇನೆ.

 

ಈ ತನಿಯನ್ನು ರಾಮಾನುಜರ ಆತ್ಮೀಯ ಶಿಷ್ಯರಲ್ಲಿ ಒಬ್ಬರಾದ ಕೂರತ್ತಾೞ್ವಾರರು ಕರುಣಿಸಿದ್ದು. ಶಿಷ್ಯನಾದವನು ಎಂಥ ಸದ್ಗುರುವನ್ನು ಅನುಸರಿಸಬೇಕು. ಆ ಗುರುವಿನ ಲಕ್ಷಣಗಳೇನು, ಆ ಗುರುವನ್ನು ಆಶ್ರಯಿಸುವುದು ಹೇಗೆ ಎಂಬುದು ಇದರ ಸಾರಾಂಶ. ಗುರುವಿಗೆ ಎಲ್ಲಾ ಧರ್ಮಗಳೂ ಅಗ್ರಸ್ಥಾನ ಕೊಟ್ಟಿವೆ. ಗುರುವೇ ದೇವರತ್ತ ದಾರಿ ತೋರಿಸುವವನು. ಗುರುಸೇವೆ ಮಾಡುವುದು, ಗುರುವನ್ನು ಒಲಿಸಿಕೊಳ್ಳೂವುದು, ಗುರೂಪದೇಶ ಪಡೆಯುವುದು, ಅದನ್ನು ಚಾಚೂ ತಪ್ಪದಂತೆ ಶ್ರದ್ಧೆಯಿಂದ ಪಾಲಿಸಿಕೊಂಡು ಬರುವುದು- ಇವು ಆಧ್ಯಾತ್ಮಿಕ ಶ್ರದ್ಧೆಯನ್ನು ಬೆಳಸುವ ಕ್ರಮ. ಆದ್ದರ್ದ, ಗುರುವಿನಲ್ಲಿ ಸಮಾಶ್ರಯಣ ಮಾಡುವುದು ಮುಖ್ಯ. ಇದು ಎಲ್ಲ ಧರ್ಮಗಳಿಗೂ ಅನ್ವಯಿಸುತ್ತದೆ. ಇಲ್ಲಿ, ವಿಶಿಷ್ಟಾದ್ವೈತ ಆಚಾರ್ಯರಾದ ಶ್ರೀರಾಮಾನುಜರನ್ನು ಆರಿಸಿ ಹೇಳಿದೆ.

 

ಶ್ರೀರಾಮಾನುಜಚಾರ್ಯರು \(ಕ್ರಿ.ಶ.1017-1137\) 

ಮದರಾಸಿನ ಬಳಿ ಇರುವ ಪೆರಂಬದೂರ್ ಎಂಬ ಗ್ರಾಮದಲ್ಲಿ ಜನಿಸಿದರು. ಇವರ ತಂದೆ ಆಸೂರಿ ಕೇಶವಭಟ್ಟ ಅಥವಾ ಕೇಶವ ಸೋಮಯಾಜಿ. ತಾಯಿ ಕಾಂತಿಮತಿ. ಬಾಲ್ಯವಿದ್ಯಾಭ್ಯಾಸ ಇವರ ಸೋದರ ಮಾವಂದಿರಾದ ಶ್ರೀಶೈಲ ಪೂರ್ಣರಲ್ಲಿ ನಡೆಯಿತು. ತಾರುಣ್ಯದಲ್ಲಿ ಯಾದವಪ್ರಕಾಶ ಎಂಬ ಅದ್ವೈತ ಪಂಡಿತರಲ್ಲಿ ನಡೆಯಿತು. ಶ್ರುತಿಗಳ ಅರ್ಥವಿವರಣೆಯ ವಿಷಯದಲ್ಲಿ ಗುರುಶಿಷ್ಯರಿಗೆ ವೈಮನಸ್ಯ ಬಂದದ್ದರಿಂದ, ಇವರು ಬೇರೆಬೇರೆ ಐವರುಗುರುಗಳನ್ನು ಆಶ್ರಯಿಸಿ ತಮ್ಮ ವಿದ್ಯಾಭ್ಯಾಸವನ್ನು ಪೂರ್ತಿಗೊಳಿಸಿದರು; ಮತ್ತು ಸಂಸ್ಕೃತ, ದ್ರಾವಿಡ ವೇದಾಂತಗಳ \(ಎಂದರೆ, ಉಭಯ ವೇದಾಂತ\) ತತ್ತ್ವಗಳನ್ನು ಗ್ರಹಿಸಿದರು. ಅಗಿನ ಚೋಳರಾಜ ಕುಲೋತ್ತುಂಗನ \(ಕ್ರಿ.ಶಮ್1074-1118\) ರಾಜ್ಯದಲ್ಲಿ ಇವರು ನಿಲ್ಲುವುದು ಅಸಾಧ್ಯವಾಯಿತು. ಆದ್ದರಿಂದ, ಇವರು ಕನ್ನಡ ದೇಶಕ್ಕೆ ವಲಸೆ ಹೊರಟು ಸಾಲಿಗ್ರಾಮ ಎಂಬ ಹಳ್ಳಿಯಲ್ಲಿ ಹನ್ನೆರಡು ವರ್ಷಗಳ ಕಾಲ ನೆಲಸಿದ್ದರು. ಅಲ್ಲಿ ಅನೇಕರು ಅವರ ಪ್ರಭಾವಕ್ಕೆ ಒಳಪಟ್ಟು ವೈಷ್ನರಾದರು. ಬಿಟ್ಟಿದೇವನೆಂಬ ಕನ್ನಡ ಅರಸು ವೈಷ್ಣವನಾಗಿ ವಿಷ್ಣುವರ್ಧನನಾದನು. ಅನಂತರ ಆಚಾರ್ಯರು ಮೇಲುಕೋಟೆಗೆ ತೆರಳಿ, ಅಲ್ಲಿ ನೆಲಸಿ, \(ಕ್ರಿ.ಶ.1086-1100\) ತಿರುನಾರಾಯಣ ಸ್ವಾಮಿಯ ದೇವಾಲಯವನ್ನು ಜೀಣೋದ್ಧಾರ ಮಾಡಿದರು. ಮತ್ತು ಸ್ವಾಮಿಯ ಪೂಜಾದಿಗಳನ್ನು ವ್ಯವಸ್ಥೆಗೊಳಿಸಿದರು. ಕ್ರಿ.ಶ.1118ರಲ್ಲಿ ಕುಲೋತ್ತುಂಗನ ಮರಣದ ನಂತರ, ಇವರು ತಮಿಳುದೇಶಕ್ಕೆ ಮತ್ತೆ ತೆರಳಿದರು. ಶ್ರೀರಂಗದಲ್ಲಿದ್ದುಕೊಂಡು, ನೆಚ್ಚಿನ ಶಿಷ್ಯ

 

೪೦

ವೃಂದವನ್ನು ಬೆಳಸಿ, ವಂಶೋದ್ಧರಣ ಕಾರ್ಯದಲ್ಲಿ ಕಾಲ ಕಳಯುತ್ತಾ, ನೂರಿಪ್ಪತ್ತು ವರ್ಷಗಳ ಕಾಲ ಬದುಕಿದರು. ಶ್ರೀಭಾಷ್ಯ, ವೇದಾಂತದೀಪ, ವೇದಾಂತಸಾರ, ವೇದಾಂತ ಸಂಗ್ರಹ, ಭಗವದ್ಗೀತಾ ಭಾಷ್ಯ ಇತ್ಯಾದಿ ಗ್ರಂಥಗಳನ್ನು ರಚಿಸಿದರು. ಇವರ ತರುವಾಯ ಬಂದ ಇವರ ಶಿಷ್ಯರು ಈ ಗ್ರಂಥಗಳಿಗೆ ವಿವರಣೆ ವ್ಯಾಖ್ಯಾನಗಳನ್ನು ಬರೆದು ಪ್ರಚುರ ಪಡಿಸಿದರು.

 

೫. ಮಾತಾ ಪಿತಾ ಯುವತಯಸ್ತನಯಾ ವಿಭೂತಿಃ

ಸರ್ವಂ ಯದೇವ ನಿಯಮೇನ ಮದನ್ವಯಾನಾಂ||

ಆದ್ಯಸ್ಯ ನಃ ಕುಲಪತೇರ್ವಕುಳಾಭಿರಾಮಂ

ಶ್ರೀಮತ್ತದಂಘ್ರಿಯುಗಳಂ ಪ್ರಣಮಾಮಿ ಮೂರ್ಧ್ನಾ||

 

ಮತ್= ನಮ್ಮ, ಅನ್ವಯಾನಾಂ= ಕುಲದವರೆಲ್ಲರಿಗೂ, ನಿಯಮೇನ= ಕ್ರಮವಾಗಿ, ಮತಾ= ತಾಯಿ, ಪಿತಾ= ತಂದೆ, ಯುವತಯಃ=ಸ್ತ್ರೀಯರು, ತನಯಾಃ= ಮಕ್ಕಳು, ವಿಭೂತಿಃ= ಐಶ್ವರ್ಯ, ಸರ್ವಂ= ಎಲ್ಲವೂ, ಯತ್ ಏವ= ಯಾವುದಾಗಿದೆಯೋ, ತತ್=ಆ, ನಃ= ನಮ್ಮ, ಆದ್ಯಸ್ಯ= ಮೊಟ್ಟಮೊದಲಿನ, ಕುಲಪತೇಃ= ಕುಲಕ್ಕೆ ಆಚಾರ್ಯರ, ವಕುಳಾಭಿರಾಮಂ= ವಕುಳಾಭರಣ ಎಂಬ ಹೆಸರಿನ, ಶ್ರೀಮತ್= ಶ್ರೇಷ್ಠವಾದ, ಅಂಘ್ರಿಯುಗಳಂ=ಎರಡು ಪಾದಗಳನ್ನು, ಮೂರ್ಧ್ನಾ=ತಲೆಯಿಂದ, ಪ್ರಣಮಾಮಿ= ನಮಸ್ಕರಿಸುತ್ತೇನೆ.

 

ನಮ್ಮ ಕುಲದವರೆಲ್ಲರಿಗೂ ಕ್ರಮವಾಗಿ ತಾಯಿ,ತಂದೆ, ಹೆಂಡಿರು, ಮಕ್ಕಳು ಸಂಪತ್ತು ಎಲ್ಲವೂ ಆಗಿರುವ, ವಕುಳಾಭರಣ ಎಂಬ ಹೆಸರಿನ ಆದ್ಯಕುಲಪತಿ ಎನ್ನಿಸಿಕೊಂಡವರ ಎರಡು ಪಾದಗಳಿಗೆ ತಲೆಯಿಂದ ನಮಸ್ಕರಿಸುತ್ತೇನೆ.

 

ಈ ತನಿಯನ್ನು ಆಳವಂದಾರರು \(ಯಾಮುನಾಚಾರ್ಯರು\) ಕರುಣಿಸಿದ್ದು.

ಯಾಮುನಾಚಾರ್ಯರ ತಾತಂದಿರಾದ ನಾಥಮುನಿ ಧ್ಯಾನದಲ್ಲಿರುವಾಗ ನಮ್ಮಾೞ್ವಾರರು ಗೋಚರಿಸಿ ದಿವ್ಯಪ್ರಬಂಧವನ್ನು ಪೂರ್ತಿಯಾಗಿ ಉಪದೇಶಮಾಡಿದರು. ಇದರಿಂದ ಅವರು ವಿಶಿಷ್ಟಾದ್ವೈತ ಸಿದ್ಧಾಂತಗಳನ್ನು ಪ್ರಕಟ ಮಾಡಿದರು. ಈ ಕಾರಣದಿಂದ ನಮ್ಮಾೞ್ವಾರರು “ಆದ್ಯಕುಲಪತಿ” ಆದರು.

 

ಆದರೆ, ಶ್ರೀಮನ್ನಾರಾಯಣನೇ ಪರಮಗುರುವಾದದ್ದರಿಂದ ಆದ್ಯಕುಲಪತಿ-ಶ್ರೀಮನ್ನಾರಾಯಣನೇ ಎಂದೂ ಅರ್ಥ ಮಾಡುತ್ತಾರೆ.

ಆೞ್ವಾರರಲ್ಲಿ ಪರಮಶ್ರೇಷ್ಠರೆಂದು ಹೆಸರು ಪಡೆದವರು ಶಠಗೋಪರು. 

 

ವೇದಗಳು ಸಂಸ್ಕೃತ ಭಾಷೆಯಲ್ಲಿವೆ. ಹಿಂದೆ ಅವನ್ನು ಕಲಿಯಲು ಕೆಲವು ಕಟ್ಟುಪಾಡುಗಳೀದ್ದವು. ಎಷ್ಟೇ ಆಸಕ್ತಿಯಿರಲಿ, ವೇದ ಕಲಿಯಲು ಅಧಿಕಾರ ಎಲ್ಲರಿಗೂ ಇಲ್ಲವಾಗಿತ್ತು. ಶಠಗೋಪರು ಇದನ್ನು ಯೋಚಿಸಿದರು. ವೇದಾರ್ಥಗಳನ್ನು ಸರಳವಾಗಿ, ಯಥಾರ್ಥವಾಗಿ, ಯಾವ ಕಟ್ಟೂಪಾಡೂ ಇಲ್ಲದಂತೆ, ಎಲ್ಲರೂ ಕಲಿಯಲು, ತಿಳಿಯಲು ಅನುಕೂಲಿಸುವಂತೆ ಸಂಸ್ಕೃತ ವೇದಗಳನ್ನು ತಮಿಳಿನಲ್ಲಿ ರಚಿಸಿದರು. ಈ ಕಾರಣದಿಂದ ಇವರಿಗೆ “ವೇದ ತಮಿೞ್ ಶೈದ ಮಾರನ್” ಎಂಬ ಬಿರುದು.

 

೪೧

ಇವರು ಬರೆದಿರುವ “ತಿರುವರುತ್ತಂ”- ಎಂಬುದು ಋಗ್ವೇದದ ಸಾರ; “ತಿರುವಾಶಿರಿಯಂ”-ಎಂಬುದು ಯಜುರ್ವೇದದ ಸಾರ; “ತಿರುವಾಯ್ ಮೊೞಿ” ಎಂಬುದು ಸಾಮವೇದದ ಸಾರ ಮತ್ತು “ಪೆರಿಯ ತಿರುವಂದಾದಿ”- ಎಂಬುದು ಅಥರ್ವಣ ವೇದದ ಸಾರ.

ಇವರಿಗೆ “ಮಾರನ್”, “ಪರಾಂಕುಶ”, “ವಕುಳಾಭರಣ” ಎಂಬ ಹೆಸರುಗಳಿವೆ. ವೆಳ್ಳಾಳ ಕುಲದ ತಂದೆ ತಾಯಿಗಳು ಇಟ್ಟ ಹೆಸರು “ಮಾರನ್” ಎಂದು. ವಕುಳಪುಷ್ಪಮಾಲಿಕೆ ಧರಿಸುತ್ತಿದ್ದದ್ದರಿಂದ “ವಕುಳಾಭರಣ” ಎಮ್ದು ಹೆಸರು. ಆದರೆ, ಎಲ್ಲಕ್ಕಿಂತ ಮಿಗಿಲಾಗಿ, ಇವರಿಗೆ ಬಂದ ಪ್ರೀತಿಯ ಹೆಸರು “ನಮ್ಮಾೞ್ವಾರ್”.

ಪ್ರಥಮ ಗುರುವಿನ ಪಾದಗಳೀಗೆ “ಶಠಾರಿ” ಎಂದು ಹೆಸರು. ಭಗವಂತನಾದ ಶ್ರೀಮನ್ನಾರಾಯಣನೇ ಪರಮಗ್ರುವಾದಾದ್ದರಿಂದ ಆತನ ದಿವ್ಯ ಪಾದಗಳು ಶಠಾರಿ. ಅಂತೆಯೇ, ನರರೂಪದಲ್ಲಿ ಬಂದ ಆದಿಗುರುವಿನ ದಿವ್ಯಪಾದಗಳೂ ಶಠಾರಿ.

ಟೋಪಿಯಂತೆ ದುಂಡಗೆ ಎತ್ತರವಾಗಿರುವ ಪೀಠದ ಮೇಲೆ ಎರಡು ಪಾದಗಳ ಗುರುತಿರುತ್ತದೆ. ಇದನ್ನೆಲ್ಲ ಪಂಚಲೋಹದಿಂದಲೋ ಬೆಳ್ಳಿಯಿಂದಲೋ ಮಾಡಿರುತ್ತಾರೆ. ಶ್ರೀವೈಷ್ಣವ ದೇವಾಲಯಗಳಲ್ಲಿ ಇದನ್ನು ಭಕ್ತನ ತಲೆಯಮೇಲೆ ಸೋಕಿಸುವುದು ವಾಡಿಕೆ. ಗುರುವಿನ ಅಥವಾ ಭಗವಂತನ ಪಾದಗಳು ನಮ್ಮ ತಲೆಯ ಮೇಲಿದ್ದು ನಮಗೆ ರಕ್ಷೆಯಾಗಿರುವುದು ಎಂದು ಇದರ ಅರ್ಥ. ಇದೇ ಶಾಠಾರಿ ಸೇವೆ.

 

ಇಲ್ಲಿ ಆೞ್ವಾರ್, ಆಚಾರ್ಯ- ಎಂಬುದರ ಅರ್ಥವಿವರಣೆ ಕೊಡುವುದು ಉಚಿತವೆನ್ನಿಸುತ್ತದೆ. ಆೞ್ವಾರರು ಭಕ್ತರು, ಕವಿಗಳು, ಆತ್ಮಜ್ಞಾನಿಗಳು, ಪ್ರಪನ್ನರು. ಅವರು ಹಾಡಿದ್ದು ಭಕ್ತಿಗೀತೆಗಳು. ಅವರು ತಮ್ಮಷ್ಟಕ್ಕೆ ತಾವು ಅನುಭವಿಸಿ ಆನಂದಿಸಿದವರು. ಆಚಾರ್ಯರೂ ಭಕ್ತರೇ, ಪ್ರಪನ್ನರೇ. ಅವರು ದಾರ್ಶನಿಕರು, ಮತಪ್ರವರ್ತಕರು, ಮಾರ್ಗದರ್ಶಕರು. ಆೞ್ವಾರರು ಹಾಡಿದ ಭಕ್ತಿಗೀತೆಗಳಲ್ಲಿ ಅಡಗಿದ್ದ ತತ್ತ್ವಗಳನ್ನು ಕಂಡುಕೊಂಡು ಸರಳವಾದ ರೀತಿಯಲ್ಲಿ, ತಮ್ಮ ಶಿಷ್ಯರ ಮೂಲಕ, ಅವನ್ನು ಪ್ರಚಾರ ಮಾಡಿದರು. ಆದ್ದರಿಂದ ಆೞ್ವಾರರೂ ಆಚಾರ್ಯರೂ ಪೂಜಾರ್ಹರು.

೬. ಭೂತಂ ಸರಶ್ಚ ಮಹದಾಹ್ವಯ ಭಟ್ಟನಾಥ |

ಶ್ರೀಭಕ್ತಿಸಾರ ಕುಲಶೇಖರ ಯೋಗಿ ವಾಹಾನ್ |

ಭಕ್ತಾಂಘ್ರಿರೇಣು ಪರಕಾಲ ಯತೀಂದ್ರಮಿಶ್ರಾನ್

ಶ್ರೀಮತ್ಪರಾಂಕುಶ ಮುನಿಂ ಪ್ರಣತೋಸ್ಮಿ ನಿತ್ಯಂ||

ಭೂತಂ= ಭೂಟಮುನಿ, ಸರಃ ಚ= ಸರೋ ಯೋಗಿ, ಮಹದಾಹ್ವಯ= ಮಹದಾಹ್ವಯರು, ಭಟ್ಟನಾಥ= ಭಟ್ಟನಾಥರು, ಶ್ರೀಭಕ್ತಿಸಾರ= ಭಕ್ತಿಸಾರರು

೪೨

ಕುಲಶೇಖರ= ಕುಲಶೇಖರರು, ಯೋಗಿವಾಹಾನ್= ಯೋಗಿವಾಹರು, ಭಕ್ತ ಅಂಘ್ರಿ ರೇಣು= ಭಕ್ತರ ಪಾದಧೂಳಿ, ಪರಕಾಲ= ಪರಕಾಲರು, ಯತೀಂದ್ರಮಿಶ್ರಾನ್= ಯತಿರಾಜರಾದ ರಾಮಾನುಜರು, ಶ್ರೀಮತ್ ಪರಾಂಕುಶ ಮುನಿಂ= ಶ್ರೇಷ್ಠರಾದ ಪರಾಂಕುಶ ಮುನಿಗಳು,ಇವರನ್ನು, ನಿತ್ಯಂ= ಎಲ್ಲ ಕಾಲದಲ್ಲೂ, ಪ್ರಣತೋಸ್ಮಿ= ನಮಸ್ಕರಿಸುವವನಾಗಿದ್ದೇನೆ.

ಭೂತಮುನಿ, ಸರೋಯೋಗಿ, ಮಹದಾಹ್ವಯರು, ಭಟ್ಟನಾಥರು, ಭಕ್ತಿಸಾರರು, ಕುಲಶೇಖರರು, ಯೋಗಿವಾಹರು, ಭಕ್ತರ ಪಾದಧೂಳಿ ಎನ್ನಿಸಿಕೊಂಡವರು, ಪರಕಾಲರು, ಯತಿರಾಜರು, ಪರಾಂಕುಶರು-ಇವರುಗಳನ್ನು ಎಲ್ಲ ಕಾಲದಲ್ಲೂ ನಮಸ್ಕರಿಸುತ್ತೇನೆ.

ಈ ತನಿಯನ್ನು ಆಳವಂದಾರರು ಕರುಣಿಸಿದ್ದು. ಇಲ್ಲಿ ಹನ್ನೊಂದು ಹೆಸರುಗಳು ಬಂದಿವೆ. ಯತೀಂದ್ರ ಎಂದರೆ ಯತಿರಾಜರಾದ ರಾಮಾನುಜರು. ಅವರನ್ನು ಬಿಟ್ಟರೆ, ಉಳಿದ ಹತ್ತು ಹೆಸರುಗಳು ಆೞ್ವಾರರದು. ಎಲ್ಲರೂ ಪ್ರಸಿದ್ಧರು. ಇಲ್ಲಿ ಹೇಳಿರುವುದು ಆೞ್ವಾರರ ಸಂಸ್ಕೃತದ ಹೆಸರುಗಳನ್ನು. ಅವರಿಗೆ ತಮಿಳಿನ ಹೆಸರುಗಳೂ ಉಂಟು. ಈ ಕೆಳಗೆ ಎರಡನ್ನೂ ಜೊತೆಯಲ್ಲಿ ಕೊಟ್ಟಿದೆ.

ಸಂಸ್ಕೃತದ ಹೆಸರು ತಮಿಳಿನ ಹೆಸರು ಗ್ರಂಥ-ಪಾಶುರ

೧.ಭೂತಮುನಿ ಪೂದತ್ತಾೞ್ವಾರ್ 1:100 ಪಾಶುರ

೨.ಸರೋಯೋಗಿ ಪೊಯ್ ಗೈಯಾೞ್ವಾರ್ 1:100 “

೩.ಮಹದಾಹ್ವಯ ಪೇಯಾೞ್ವಾರ್ 1:100 “

೪.ಭಟ್ಟನಾಥ\(ವಿಷ್ಣುಭಕ್ತಿ\)ಪೆರಿಯಾೞ್ವಾರ್ 2:473 “

೫.ಭಕ್ತಿಸಾರ ತಿರುಮುಳಿಶೈ ಆೞ್ವಾರ್ 2:216 “

೬.ಕುಲಶೇಖರ ಕುಲಶೇಖರಾೞ್ವಾರ್ 1:105 “

೭.ಯೋಗಿವಾಹರು ತಿರುಪ್ಪಾಣಾೞ್ವಾರ್ 1:10 “ 

೮. ಭಕ್ತಾಂಘ್ರಿರೇಣು

\(ವಿಪ್ರನಾರಾಯಣ\) ತೊಂಡರಡಿಪ್ಪೊಡಿಯಾೞ್ವಾರ್ 2:55 “

೯.ಪರಕಾಲ ತಿರುಮಂಗೈಯಾೞ್ವಾರ್ 6:1361 “

೧೦.ಪರಾಂಕುಶ \(ಶಠಗೋಪ\) ನಮ್ಮಾೞ್ವಾರ್ 4:1296 “

೧೧.ಮಧುರಕವಿ ಮಧುಕವಿಯಾೞ್ವಾರ್ 1:11 “

೧೨.ಗೋದಾದೇವಿ ಆಂಡಾಳ್ 2:173 “

 4000 ಪಾಶುರ

ಭಗವಂತನ ಪ್ರಸಿದ್ಧ ಅವತಾರಗಳು ಹತ್ತು. ಆೞ್ವಾರರು ಹತ್ತು ಮಂದಿ ಎಂದೆಣಿಸಿ ಇವರೂ ಭಗವಂತನ ಅವತಾರಗಳೆಂದಿದ್ದಾರೆ. ಆದರೆ, ಆೞ್ವಾರರು ಹನ್ನೆರಡು ಮಂದಿ. ಎಲ್ಲರೂ ಪ್ರಸಿದ್ಧರೇ. ಕಡೆಯ ಎರಡು ಹೆಸರುಗಳನ್ನುಳಿದು ಹತ್ತು ಹೆಸರುಗಳನ್ನು ಪಾಶುರದಲ್ಲಿ ಕೊಟ್ಟಿದೆ. ಮಧುರಕವಿ ವಿಷ್ಣುಚಿತ್ತರ ಪ್ರಿಯಶಿಷ್ಯ, ಗೋದಾದೇವಿ ಅವರ ಸಾಕುಮಗಳು ಭಟ್ಟನಾಥರನ್ನು ನಮಸ್ಕರಿಸುವಾಗಲೇ ಇವರನ್ನು ಸ್ಮರಿಸಿಕೊಂಡಂತೆಯೇ ಎಂದು ಭಾವಿಸಬೇಕು.

ಮೊದಲು ಮೂವರನ್ನು ಪೂರ್ವಾಚಾರ್ಯರೆಂದೂ, ಅನಂತರ ಮೂವರನ್ನು ನಡುಕಾಲದವರೆಂದೂ, ಕಡೆಯಲ್ಲಿ ಬಂದವರನ್ನು ಈಚಿನವರೆಂದೂ ವಿಂಗಡಿಸಿದ್ದಾರೆ.

೪೩

1. **ಪೆರಿಯಾೞ್ವಾರರ, ತಿರುಪ್ಪಲ್ಲಾಂಡು.** 

**ತನಿಗಳು**

 

೧. ಗುರುಮುಖಮನಧೀಕ್ಯ ಪ್ರಾಹ ವೇದಾನಶೇಷಾನ್ |

ನರಪತಿ ಪರಿಕ್ಲ್ ಪ್ತಂ ಶುಲ್ಕಮಾದಾತು ಕಾಮಃ |

ಶ್ವಶುರಮಮರವಂದ್ಯಂ ರಂಗನಾಥಸ್ಯ ಸಾಕ್ಷಾತ್ |

ದ್ವಿಜಕುಲತಿಲಕಂ ಶಂ ವಿಷ್ಣುಚಿತ್ತಂ ನಮಾಮಿ ||

 

ನರಪತಿ= ಪಾಂಡ್ಯರಾಜನಾದ ವಲ್ಲಭದೇವನು, ಪರಿಕ್ಲ್ ಪ್ತಂ= ಗೊತ್ತುಮಾಡಿದ್ದ, ಶುಲ್ಕಂ= ಸಂಭಾವನೆಯನ್ನು, ಆದಾತು= ಪಡೆಯಲು, ಕಾಮಃ= ಇಷ್ಟಪಟ್ಟವನಾಗಿ, ಗುರುಮುಖಂ= ಗುರುವಿನ ಮೂಲ, ಅನಧೀಕ್ಯ= ಕಲಿಯದೆಯೇ. ವೇದಾನ್= ವೇದಗಳನ್ನು, ಅಶೇಷಾನ್= ಪೂರ್ತಿಯಾಗಿ \(ಶೇಷವಿಲ್ಲದೆಯೇ\), ಪ್ರಾಹ=ಹೇಳಿದ, \(ಮತ್ತು\), ಅಮರವಂದ್ಯಂ= ದೇವತೆಗಳಿಂದ ವಂದಿತನಾದ, ಸಾಕ್ಷಾತ್ ರಂಗನಾಥಸ್ಯ= ಶ್ರೀರಂಗನಾಥನಿಗೆಯೇ, ಶ್ವಶುರಂ=\(ಹೆಣ್ಣುಕೊಟ್ಟ\)ಮಾವನಾಗಿ, \(ರಂಗನಾಥಸ್ಯ=ಶ್ರೀರಂಗನಾಥನಿಗೆ, ಶ್ವಶುರಂ=ಹೆಣ್ಣುಕೊಟ್ತ ಮಾವನಾಗಿ, ಸಾಕ್ಷಾತ್=ಸ್ವತಃ, ಅಮರವಂದ್ಯಂ=ದೇವತೆಗಳಿಂದ ವಂದಿತನಾದ-ಎಂದೂ ಅರ್ಥ ಮಾಡುತ್ತಾರೆ\), ದ್ವಿಜಕುಲತಿಲಕಂ= ಬ್ರಾಹ್ಮಣಕುಲಕ್ಕೆ ತಿಲಕಪ್ರಾಯನಾದ, ತಂ=ಆ, ವಿಷ್ಣುಚಿತ್ತಂ=ವಿಷ್ಣುಚಿತ್ತರನ್ನು, ನಮಾಮಿ-ನಮಸ್ಕರಿಸುತ್ತೇನೆ.

ಪಾಂಡ್ಯರಾಜನಾದ ವಲ್ಲಭದವನು ಗೊತ್ತುಮಾಡಿದ್ದ ಸಂಭಾವನೆಯನ್ನು ಪಡೆಯಬೇಕೆಂದು ಆಶಿಸಿ, ಗುರುವಿನ ಮೂಲಕ ಕಲಿಯದೆಯೇ ವೇದಗಲನ್ನೆಲ್ಲಾ ಪೂರ್ತಿಯಾಗಿ ಹೇಳಿದ, ಮತ್ತು ದೇವವಂದಿತನಾದ ಶ್ರೀರಂಗನಾಥಸ್ವಾಮಿಗೆ ಸ್ವಯಂ ಹೆಣ್ಣುಕೊಟ್ಟ ಮಾವನಾದ ಬ್ರಾಹ್ಮಣ ಕುಲತಿಲಕನಾದ ಆ ವಿಷ್ಣುಚಿತ್ತರನ್ನು ನಮಸ್ಕರಿಸುತ್ತೇನೆ.

ಈ ತನಿಯನ್ನು ನಾಥಮುನಿಗಳು ಕರುಣಿಸಿದ್ದು. ತನಿಯಲ್ಲಿ ಎರಡು ಭಾಗಗಳೀವೆ. ಎರಡೂ ಎರಡು ಸತ್ಯಕತೆಗಳನ್ನು ಹೇಳುತ್ತವೆ.

ಮೊದಲಕತೆ:- ವಲ್ಲಭದೇವ ನಿಷ್ಠಾವಂತನಾದ ರಾಜನಾಗಿದ್ದ. ತನ್ನ ಪ್ರಜೆಗಳ ಯೋಗಕ್ಷೇಮವನ್ನೂ, ತನ್ನ ಆಡಳೀತದ ವಿಷಯದಲ್ಲಿ ಪ್ರಜೆಗಳ ಅಭಿಪ್ರಾಯವನ್ನೂ ಸ್ವತಃ ತಿಳಿದುಕೊಳ್ಳಬೇಕೆಂಬ ಸುದ್ದೇಶದಿಂದ, ಪ್ರತಿರಾತ್ರಿಯೂ ವೇಷ ಮರೆಸಿಕೊಂಡು ನಗರದಲ್ಲಿ ಸುತ್ತಾಡುತ್ತಿದ್ದ. ಒಂದು ರಾತ್ರಿ ಒಂದು ಮನೆಯ ಹೊರ ಜಗುಲಿಯ ಮೇಲೆ ಬ್ರಾಹ್ಮಣನೊಬ್ಬ ಮಲಗಿದ್ದದ್ದು ಕಂಡ. ಅಲ್ಲಿ ಮಲಗಿರಲು ಕಾರಣವೇನು ಎಂದು ಕೇಳಿದ. ಅದಕ್ಕೆ ಬ್ರಾಹ್ಮಣನೆಂದ:”ಮಳೆಗಾಲದ ನಾಲ್ಕು ತಿಂಗಳ ಸುಖಕ್ಕಾಗಿ ಉಳಿದ ಎಂಟು ತಿಂಗಳು ದುಡಿದು ಸಂಪಾದಿಸಬೇಕು. ರಾತ್ರಿಯನ್ನು ಸುಖವಾಗಿ ಕಳೆಯಲು ಹಗಲು ಶ್ರಮಿಸಬೇಕು. ಮುಪ್ಪಿನಲ್ಲಿ ಸುಖಜೀವನ ನಡಸಲು ಯೌವನದಲ್ಲಿ ದುಡಿದು ಹಣ ಶೇಖರಿಸಬೇಕು.

೪೪

ಹಾಗೆಯೇ ಪರಲೋಕವನ್ನು ಹೊಂದಿ ಸುಖವಾಗಿರುದಕ್ಕೋಸ್ಕರ ಈ ಜನ್ಮದಲ್ಲಿ ಪರತತ್ತ್ವವನ್ನು ಆರಾಧಿಸಬೇಕು.” ರಾಜನಿಗೆ ಜ್ಞಾನೋಈದಯವಾಯಿತು. ಆ ಪರತತ್ತ್ವ ಯಾವುದು? ಅದನ್ನು ಆಶ್ರಯಿಸುವುದು ಹೇಗೆ? ಈ ವಿಷಯವನ್ನು ಇತ್ಯರ್ಥ ಮಾಡಿಕೊಳ್ಳಲು ಒಂದು ವಿದ್ವತ್ಸಭೆಯನ್ನು ಏರ್ಪಡಿಸಿದ. ಅಲ್ಲಿ ತೀರ್ಮಾನವಾದಂತೆ ನಡೆದುಕೊಳ್ಳುವುದೆಂದು ನಿರ್ಧರಿಸಿದ. ದೊಡ್ಡ ಸಭಾಮಂಟಪ ಸಿದ್ಧವಾಯಿತು. ಅದರ ಮುಂದೆ ಎತ್ತರವಾದ ಕಂಬ. ಅದರ ತುದಿಯಲ್ಲಿ ಹಣದ ಗಂಟನ್ನು ಕಟ್ಟಿಸಿದ. ಆಮೇಲೆ, “ಪರತತ್ತ್ವ-ಸಮಸ್ಯೆಯನ್ನು ಬಿಡಿಸುವ ವಿದ್ವಾಂಸನಿಗೆ ಈ ಹಣದ ಗಂಟು” ಎಂದು ದೇಶದಲ್ಲೆಲ್ಲಾ ಸಾರಿಸಿದ. ಈ ಆಹ್ವಾನ ವಿಷ್ಣುಚಿತ್ತರಿಗೂ ಬಂತು. ಆದರೆ, ಅವರಿಗೆ ಭಗವತ್ಕೈಂಕರ್ಯವೊಂದೇ ಮುಖ್ಯವಾಗಿತ್ತು. ಹಣವಾಗಲಿ, ಹೆಸರಾಗಲಿ ಅಲ್ಲ. ಆದ್ದರಿಂದ, ತನ್ನ ಆರಾಧ್ಯದೈವವಾದ ವಟಪತ್ರಶಾಯಿಯ ಸೇವೆಯನ್ನು ನಡಸಿಕೊಂಡು ನಿಶ್ಚಿಂತರಾದರು. ಅಂದು ರಾತ್ರಿ, ಕನಸಿನಲ್ಲಿ, ಸ್ವಾಮಿ ವಟಪತ್ರಶಾಯಿ ಮೈದೋರಿ, “ವಲ್ಲಭದೇವನ ಆಸ್ಥಾನಕ್ಕೆ ಹೋಗು” ಎಂದು ಆಣತಿ ಇತ್ತನು.

ವಿಷ್ಣುಚಿತ್ತರು “ವೈಯಾರ್” ವಂಶಕ್ಕೆ ಸೇರಿದವರು. ಎಂದರೆ, ವಂಶಪಾರಂಪರ್ಯವಾತಗಿ ವೇದಾಧ್ಯಯನ ಸಂಪನ್ನರಾದ ಬ್ರಾಹ್ಮಣರ ಮನೆತನದವರು. ಆದರೂ, ಗುರುವಿನ ಮೂಲಕ ಅವರು ವೇದಾಧ್ಯಯನ ಮಾಡಿದ್ದವರಲ್ಲ. ಈ ಅಳುಕು ಅವರ ಮನಸ್ಸಿನಲ್ಲಿತ್ತು. ಆದರೂ, ಅವರು ಭಗವಂತನ ಆಣತಿಯನ್ನು ಶಿರಸಾವಹಿಸಿ, ವಲ್ಲಭದೇವನ ಆಸ್ಥಾನಕ್ಕೆ ಹೋದರು. ವಲ್ಲಭದೇವನು ಅಪೂರ್ವ ಮರ್ಯಾದೆಯಿಂದ ಅವರನ್ನು ಬರಮಾಡಿಕೊಂಡನು. ವಿದ್ವತ್ಸಭೆಯಲ್ಲಿ ಅವರು ನಿರರ್ಗಳವಾಗಿ ವೇದಶಾಸ್ತ್ರಗಳನ್ನು ಉದ್ಧರಿಸಿ, “ನಾರಾಯಣನೇ ಪರತತ್ತ್ವ; ಅವನಿಗೆ ಶರಣಾಗಬೇಕು” ಎಂಬ ಸಿದ್ಧಾಂತವನ್ನು ಸಾಧಿಸಿದರು. ಆ ಕ್ಷಣದಲ್ಲೇ, ಎತ್ತರದಲ್ಲಿ ಕಟ್ಟಿಟ್ಟಿದ್ದ ವಿದ್ಯಾಶುಲ್ಕ \(ಹಣದಗಂಟು\) ಅವರ ಮುಂದೆ ಬಿತ್ತು. ವಿದ್ವಾಂಸರೆಲ್ಲ ಈ ಆಶ್ಚರ್ಯವನ್ನು ಕಂಡು, ಸತ್ಯವನ್ನು ಮೆಚ್ಚಿ, ಜಯಘೋಷ ಮಾಡಿದರು.

ಎರಡನೆಯ ಕತೆ:- ವಿಷ್ಣುಚಿತ್ತರು ಬ್ರಹ್ಮಚಾರಿ. ಅವರು ಶ್ರೀವಿಲ್ಲಿಪುತ್ತೂರಿನಲ್ಲಿದ್ದುಕೊಂಡು ತುಲಸೀ ವನವೊಂದನ್ನು ತಾವೇ ನಿರ್ಮಿಸಿ, ಅದರಲ್ಲಿ ಬಿಡುವ ತುಲಸೀ, ಹೂಗಳ ಮಾಲೆಯನ್ನು ಕಟ್ಟಿ, ಪ್ರತಿದಿನವೂ ವಟಪತ್ರಶಾಯಿಗೆ ಸಮರ್ಪಿಸುವ ಕೈಂಕರ್ಯ ನಡಸುತ್ತಿದ್ದರು. ಒಂದು ದಿನ, ತುಲಸೀ ಪಾತಿಯಲ್ಲಿ ಅತಿ ಸುಂದರವಾದ ಹೆಣ್ಣುಮಗು ಕಾಣಿಸಿಕೊಂಡಿತು. ದೇವದತ್ತವಾದದ್ದೆಂದು ಆ ಮಗುವನ್ನು ಅವರು ಸ್ವೀಕರಿಸಿದರು. ಮತ್ತು ಅದಕ್ಕೆ “ಗೋದೆ”ಎಂದು ಹೆಸರಿಟ್ಟರು. ಮಗು ಬೆಳೆಯುತ್ತಾ ಕಡು ಸುಂದರಿಯಾದಳು. ಭಗವತ್ಸೇವಾಕಾರ್ಯದಲ್ಲಿ ಅವಳು ತನ್ನ ಸಾಕುತಂದೆಗೆ ಒತ್ತಾಸೆಕೊಡುತ್ತಾ

೪೫

ಭಗವಂತನಾದ ಶ್ರೀರಂಗನಾಥನನ್ನೇ ಮದುವೆಯಾಗುವೆನೆಂದು ನಿಶ್ಚಯಿಸಿ ಭಗವದಾಜ್ಞೆಯಂತೆ ಶ್ರೀರಂಗನಾಥನ ಸನ್ನಿಧಿಯನ್ನು ಸೇರಿ, ಆ ಸ್ವಾಮಿಯನ್ನೇ ಮದುವೆಯಾಗಿ “ಆಂಡಾಳ್” ಆದಳು. ಸ್ವಾಮಿ ಶ್ರೀರಂಗನಾಥನಿಗೆ ವಿಷ್ಣುಚಿತ್ತರು ಹೆಣ್ಣುಕೊಟ್ಟ ಮಾವನಾದದ್ದು ಹೀಗೆ.

ಈ ಎರಡು ಕತೆಗಳೂ ಬಹುಮಟ್ಟಿಗೆ ವಿಷ್ಣುಚಿತ್ತರ ಜೀವನ ಚರಿತ್ರೆಯನ್ನೇ ತಿಳಿಸಿದಂತೆ. ನಾಥಮುನಿಗಳ ಈ ತನಿಯ ವೈಶಿಷ್ಟ್ಯ ಇದೇ- ವಿಷ್ಣುಚಿತ್ತರ ಹಿರಿಮೆಯನ್ನು ಸಾರುವುದೇ.

೨. ಮಿನಾರ್ ತಡಮದಿಳ್ ಶೂೞ್ ಎಲ್ಲಿಪುತ್ತೂ ರೆನ್ ಱೊರುಕಾಲ್

ಶೊನ್ನಾರ್ ಕೞಿಱ್ ಕಮಲಂ ಶೂಡಿನೋಮ್- ಮುನ್ನಾಳ್

ಕಿೞಿಯಱಿತ್ತಾನೆನ್ ಱುರೈತ್ತೋಮ್ ಕೀಱೈಯಿನಿಱ್ ಶೇರುಮ್

ವೞಿಯಱಿತ್ತೋಮ್ ನೆಂಜಮೇ ವನ್ದು.

ಮಿನ್= ತೇಜಸ್ಸಿನಿಂದ, ಆರ್= ತುಂಬಿದ, ತಡಮ್= ವಿಸ್ತಾರವಾದ, ಮದಿಳ್= \(ಕೋಟೆ\) ಗೋಡೆಯಿಂದ, ಶೂೞ್= ಸುತ್ತಿರುವ, ವಿಲ್ಲಿಪುತ್ತೂರ್= ವಿಲ್ಲಿಪುತ್ತೂರು, ಎನ್ಱು=ಎಂದು, ಒರುಕಾಲ್= ಒಂದು ಸಲ, ಶೊನ್ನಾರ್= ಹೇಳಿದವರ, ಕೞಿಲ್=ಪಾದ, ಕಮಲಮ್= ಕಮಲವನ್ನು, ಶೂಡಿನೋಮ್= ತಲೆಯ;;ಇ ಮುಡಿದುಕೊಂಡೆವು, ತಲೆಗೆ ಏರಿಸಿದೆವು, ಮುನ್ ನಾಳ್= ಹಿಂದಿನ ದಿನ, ಕಿೞೀ=ಹಣದ ಗಂಟನ್ನು, ಅಱುತ್ತಾನ್= ಕತ್ತರಿಸಿದನು \(ಗೆದ್ದನು\), ಎನ್ಱು= ಎಂದು, ಉರೈತ್ತೋಮ್= ಹೇಳಿಕೊಂಡಾಡಿದೆವು, ಕೀ ಮೈಯಿನಿಲ್= ಕೀಳು ಸ್ವಭಾವದಲ್ಲಿ, ಶೇರುಮ್= ಸೇರಿಕೊಳ್ಳೂವ, ವೞಿ= ಮಾರ್ಗವನ್ನು, ಅಱುತ್ತೋಮ್= ಕಡಿದು ಹಾಕಿದೆವು, ನೆಂಜಮೇ= ಮನಸ್ಸೇ , ವನ್ದು= ಇಲ್ಲಿಗೆ ಬಂದು.

ಮನಸ್ಸೇ, ನಾವು ಇಲ್ಲಿಗೆ ಬಂದು, ತೇಜಸ್ಸಿನಿಂದ ತುಂಬಿದ ವಿಸ್ತಾರವಾದ \(ಕೋಟೆ\)ಗೋಡೆಯಿಂದ ಸುತ್ತಿರುವ ವಿಲ್ಲಿಪುತ್ತೂರ್ ಎಂದು ಒಂದು ಸಲ ಹೇಳೀದವರ ಪಾದಕಮಲಗಳನ್ನು ತಲೆಯಲ್ಲಿ ಧರಿಸಿದೆವು. ಹಿಂದಿನ ದಿನ

೪೬

ವಿದ್ಯಾಶುಲ್ಕವಾದ ಹಣದ ಗಂಟನ್ನು ಗೆದ್ದು ಕತ್ತರಿಸಿಕೊಂಡವರನ್ನು ಹೇಳಿ ಕೊಂಡಾಡೀದೆವು. ಕೀಳು ಸ್ವಭಾವದಲ್ಲಿ ಸೇರಿಕೊಳ್ಳುವ ಮಾರ್ಗವನ್ನು ನಾವು ಕಡಿದು ಹಾಕಿದೆವು.

ಈ ತನಿಯನ್ನು ಪಾಂಡ್ಯಭಟ್ಟರು ಕರುಣಿಸಿದ್ದು. ಅವರು ವಲ್ಲಭದೇವನ ರಾಜಪುರೋಹಿತರು. ರಾಜನು ಏರ್ಪಡಿಸಿದ್ದ ವಿದ್ವತ್ಸಭೆಗೆ ಬಹುಮಂದಿ ವಿದ್ವಾಂಸರು ಬಂದು ಪಾಂಡ್ಯಭಟ್ಟರ ನೇತೃತ್ವದಲ್ಲಿ ಸಮಾವೇಶಗೊಂಡಿದ್ದರು. ಸಭೆಯಲ್ಲಿ “ವಿಲ್ಲಿಪುತ್ತೂರ್” ಎಂಬ ಪವಿತ್ರವಾದ ಹೆಸರು ಬಂತು. ವಿಲ್ಲಿಪುತ್ತೂರು ಎಂಬುದು ತೇಜಸ್ಸಿನಿಂದ ಕೂಡಿದ ಊರು ಸ್ವಾಮಿವಟಪತ್ರಶಾಯಿಯ ದೇವಾಲಯಕ್ಕೂ ಅಲ್ಲಿ ಭಗವಂತನಿಗೆ ಭಕ್ತಿಸೇವೆ ಸಲ್ಲಿಸುತ್ತಿದ್ದ ವಿಷ್ಣುಚಿತ್ತರಿಗೂ ಪ್ರಸಿದ್ಧಿಯೆನಿಸಿತ್ತು.ವಿಲ್ಲಿಪುತ್ತೂರ್ ಎಂದು ಒಂದು ಸಲ ಉಚ್ಚರಿಸಿದರೂ ಸಾಕು; ಅದು ಸ್ವಾಮಿ ವಟಪತ್ರಶಾಯಿಯ ಅನುಗ್ರಹವನ್ನೂ ವಿಷ್ಣುಚಿತ್ತರ ಜ್ಞಾನ”\(ಭಕ್ತಿ\) ಶ್ರೇಷ್ಠತೆಯನ್ನೂ ನೆನಪಿಗೆ ತರುತ್ತಿತ್ತು. ಆದ್ದರಿಂದ, ವಿಲ್ಲಿಪುತ್ತೂರಿನ ಹೆಸರನ್ನು ಸಭೆಯಲ್ಲಿ ಹೇಳಿ ಅದರ ಪವಿತ್ರ ವಿಷಯಗಳನ್ನು ಸ್ಮರಣೆಗೆ ತಂದದ್ದರಿಂದ ಆ ಹೆಸರು ಹೇಳಿದವರಿಗೆ ಕೃತಜ್ಞತೆಯ ತಲೆಬಾಗಿದ ನಮಸ್ಕಾರಗಳು.

ವಿದ್ವತ್ಸಭೆಯಲ್ಲಿ ಪರತತ್ತ್ವ ನಿರ್ಣಯಮಾಡಿ, ವಿದ್ಯಾಶುಲ್ಕವನ್ನು ಗೆದ್ದು ಸ್ವೀಕರಿಸಿದ ವಿಷ್ಣುಚಿತ್ತರನ್ನು ಕೊಂಡಾಡಿದರು. ಮೋಕ್ಷಕ್ಕೆ ಮಾರ್ಗ ತಿಳೀಯದೆ ಇದ್ದದ್ದರಿಂದ ವಿದ್ವಾಂಸರೂ ಜನರೂ ಅನ್ಯಮಾರ್ಗಗಳನ್ನು ಹಿಡಿದಿದ್ದರು. ಅದು ಅವರಿಗೆ ನಲ್ಮೆಯನ್ನು ತರದೆ ಕೀಳ್ಮೆಗೆ ತಳ್ಳುತ್ತಿತ್ತು. ವಿಷ್ಣುಚಿತ್ತರ ಪರತತ್ತ್ವನಿರ್ಣಯವಿ ಸೂಕ್ತ ಮಾರ್ಗವನ್ನು ತೋರಿಸಿತು. ಅದು, ಅಧೋಗತಿಗೆ ಹೋಗುತ್ತಿದ್ದವರ ದಾರಿಯನ್ನು ಕಡಿದುಹಾಕಿತು. ಎಂದರೆ ಅವರ ಅಜ್ಞಾನವನ್ನು ಮನಸ್ಸಿನಿಂದ ತೊಡೆದು ಹಾಕಿತು. ಜ್ಞಾನವನ್ನು ಬೆಳಗಿಸಿತು. ಅಜ್ಞಾನದಿಂದ ಜ್ಞಾನದ ಕಡೆಗೆ- ಎಂದರೆ ಕತ್ತಲೆಯಿಂದ ತೇಜಃಪುಂಜವಾದ ವಿಲ್ಲಿಪುತ್ತೂರಿನ ಬೆಳಕಿನ ಕಡೆಗೆ- ದಾರಿ ತೋರಿಸಿತು. ಆದ್ದರಿಂದಲೇ, ವಿಷ್ಣುಚಿತ್ತರಿಗೆ ಕೃತಜ್ಞತಾ ಪೂರ್ವಕವಾದ ಸಾಷ್ಟಾಂಗ ನಮಸ್ಕಾರಗಳೂ, ಅವರನ್ನು ಕೊಂಡಾಡುವುದೂ ಸ್ಮರಣೀಯವಾದ ವಿಷಯ.

೧. ಕೞಿಲ್\+ಕಮಲಮ್= ಕೞಿಱ್ ಕಮಲಮ್

೨. ಕೀೞ್ಮೈಯಿನಿಲ್\+ಶೇರುಮ್= ಕೀೞ್ಮೈಯಿನಿಱ್ ಶೇರುಮ್

ಸಮಾಸವಾಗುವಾಗ ಪೂರ್ವಪದದ ಕೊನೆಯಲ್ಲಿರುವ “ಲ”ಕಾರ “ೞ”ಕಾರವಾಗುತ್ತದೆ ಎಂದು ಗಮನಿಸಬಹುದು.

೪೭

ಪಾಣ್ಡಿಯನ್ ಕೊಣ್ಡಾಡ ಪ್ಪಟ್ಟರ್ ಪಿರಾನ್ ವನ್ದಾನೆನ್ ಱು

ಈಣ್ಡಿಯ ಶಂಗಮೆಡುತ್ತೂದ- ವೇಣ್ಡಿಯ

ವೇದಂಗಳೋದಿ ವಿರೈನ್ದು ಕಿೞಿಯಱುತ್ತಾನ್

ಪಾದಂಗಳ್ ಯಾಮುಡೈಯ ಪಟ್ರು

ಪಟ್ಟರ್ ಪಿರಾನ್= ದೇವತಂಥ ಹಿರಿಯಭಟ್ಟರು, ಅನ್ದಾನ್= ಬಂದರು, ಎನ್ಱು= ಎಂದು, ಪಾಣ್ಡಿಯನ್= ಪಾಂಡ್ಯರಾಜನು, ಕೊಣ್ಡಾಡ= ಕೊಂಡಾಡಲು, ಈಣ್ಡಿಯ= ಬಹುಸಂಖ್ಹ್ಯೆಯ, ಶಂಗಂ= ಶಂಖಗಳನ್ನು, ಎಡುತ್ತು=ಎತ್ತಿಕೊಂಡು, \(ಒಟ್ಟಿಗೆ\)ಊಡ ಊದಲಾಗಿ, ವೇಣ್ಡಿಯ=ತೃಪ್ತಿಯಾಗುವಷ್ಟು, ವೇದಂಗಳ್= ವೇದಗಳನ್ನು,, ವಿರೈನ್ದು= ಮನೋಹರವಾಗಿ, ಆಸಕ್ತಿಯಿಂದ, ಓದಿ= ವಿವರಿಸಿ ಹೇಳಿ, ಕಿೞಿಯಱುತ್ತಾನ್= ಹಣದ ತಂಟನ್ನು ಗೆದ್ದವನ, ಪಾದಂಗಳ್= ಪಾದಗಳು, ಯಾಮುಡೈಯ= ನಮ್ಮಗಳ\(ನಮ್ಮೆಲ್ಲರ\), ಪಟ್ರು= ಭದ್ರವಾದ ಆಶ್ರಯ.

ದೇವರಂಥ ಹಿರಿಯಭಟ್ಟರು ವಂದರು ಎಂದು ಪಾಂಡ್ಯರಾಜನು ಕೊಂಡಾಡಲು ಅನೇಕ ಶಂಖಗಳು ಒಟ್ಟಾಗಿ ಊದಿ ಜಯಕಾರವನ್ನು ಮಾಡಲು, ತೃಪ್ತಿಯಾಗುವಷ್ಟು ವೇದಗಳನ್ನು ಮನೋಹರವಾಗಿ, ಆಕರ್ಷಣೀಯವಾಗಿ ವಿವರಿಸಿ ಹೇಳಿ ವಿದ್ಯಾಶುಲ್ಕವನ್ನು ಗೆದ್ದವನ ಪಾದಗಳನ್ನು \(ಶರಣೆಂದು\) ನಾವೆಲ್ಲರೂ ಪಟ್ಟಿನಿಂದ ಹಿಡಿದಿದ್ದೇವೆ.

ಈ ತನಿಯನ್ನು ಪಾಂಡ್ಯಭಟ್ಟರು ಕರುಣಿಸಿದ್ದು. ಪಾಂಡ್ಯರಾಜನು ಏರ್ಪಡಿಸಿದ್ದ ವಿದ್ವತ್ಸಭೆಯಲ್ಲಿವಿಷ್ಣುಚಿತ್ತರು ಪರತತ್ತ್ವ ನಿರ್ಣಯ ಮಾಡಿ ಫಣವನ್ನು ಗೆದ್ದರು. ಆಗ ಸಭೆಗೆ ತೃಪ್ತಿಯಾಗುವಷ್ಟು ವೇದಗಳ ಆಧಾರವನ್ನು ಆಕರ್ಷಣೀಯವಾಗಿ ಉದ್ಧರಿಸಿ ಹೇಳಿ ತಮ್ಮ ತತ್ತ್ವವನ್ನು ವಿವರಿಸಿದರು. ರಾಜನ ಉದ್ದೇಶ ಸಫಲವಾಯಿತು. ಮನಸ್ಸಿನಲ್ಲಿದ್ದ ಸಂಶಯಗ್ಳಿಗೆ ಉತ್ತರ ನಿರ್ದಿಷ್ಟವಾಗಿ ದೊರೆಯಿತು. ಆದ್ದರಿಂದ, ಅವನು ಬಹಳ ಹರ್ಷಗೊಂಡು “ಪಟ್ಟರ್ ಪಿರಾನ್” ಬಂದರು, ನನ್ನ ಸಂದೇಹವನ್ನು ಕಳೆದರು” ಎಂದು ಕೊಂಡಾಡಿದನು. ಆಗ ಲೆಕ್ಕವಿಲ್ಲದಷ್ಟು ಶಂಖಗಳು ಮೊಳಗಿ, ಜಯಧ್ವನಿ ಮಾಡಿದವು.

೪೮

ಪಟ್ಟನ್ \(ಭಟ್ಟನ್\),ಎಂದರೆ ವಿದ್ಯಾವಂತ, ಪೂಜಾರಿ ಎಂದರ್ಥ. ಪಟ್ಟರ್ ಅದರ ಬಹುವಚನ-ಭಟ್ಟರು ಎಂದು. ಪಿರಾನ್ ಎಂದರೆ, ಹಿರಿಯ, ಯಜಮಾನ, ದೇವರು ಎಂದರ್ಥ. ವಿಷ್ಣುಚಿತ್ತರು ವಿಲ್ಲಿಪುತ್ತೂರಲ್ಲಿ ಸ್ವಾಮಿ ವಟಪತ್ರಶಾಯಿಯ ಸೇವೆ ನಡಸುತ್ತಿದ್ದದ್ದರಿಂದ ಅವರನ್ನು “ಭಟ್ಟರು” ಎಂದು ಕರೆಯುತ್ತಿದ್ದರು. ಪಾಂಡ್ಯರಾಜ ಅವರನ್ನು ಭಕ್ತಿ ಆದರಗಳಿಂದ “ಪಟ್ಟರ್ ಪಿರಾನ್” –ಹಿರಿಯ ಭಟ್ಟರು, ದೇವರಂಥ ಭಟ್ಟರು-ಎಂದು ಕರೆದನು. ಅದೇ ಅನಂತರ ಅವರಿಗೆ ಭಟ್ಟನಾಥ, ಪೆರಿಯಾೞ್ವಾರ್-ಎಂಬ ರೂಢಿಯ ಹೆಸರು ಕೊಟ್ಟಿತು.

ಪರತತ್ತ್ವವನ್ನು ಸಿದ್ಧಾಂತಪಡಿಸಿದ ಮೋಕ್ಷಮಾರ್ಗದರ್ಶಕರಾದವರು “ಗುರು” ಆದಂತೆಯೇ. ಸಭೆಯಲ್ಲಿ ನೆರೆದಿದ್ದ ವಿದ್ವಾಂಸರೆಲ್ಲರೂ ವಿಷ್ಣುಚಿತ್ತರ ಪಾದಗಳಿಗೆ ನಮಸ್ಕರಿಸಿ, “ಗುರುವೇ ಶರಣು” ಎಂದು ಆಶ್ರಯ ಕೋರುವುದು ಸಹಜವೇ. ಗುರುವಿನಲ್ಲಿ ತೋರಿಸುವ ನಮ್ರ ಗೌರವ ಅದು.

**ತಿರುಪ್ಪಲ್ಲಾಣ್ಡು**

೧.ಪಲ್ಲಾಣ್ಡು ಪಲ್ಲಾಣ್ಡು ಪಲ್ಲಾಯಿರತ್ತಾಣ್ಡು

ಪಲಕೋಡಿ ನೂಱಾಯಿರಂ

ಮಲ್ಲಾಣ್ಡ ತಿಣ್ಡೋಳ್ ಮಣಿವಣ್ಣಾ\!ಉನ್

ಶೇವಡಿ ಶೆವ್ವಿ ತಿರುಕ್ಕಾಪ್ಪು.

ಮಲ್= ಬಲಶಾಲಿಗಳಾದ ಜಟ್ಟಿಗಳನ್ನು, ಆಣ್ಡ= ಗೆದ್ದು ಹುಟ್ಟಡಗಿಸಿದ, ತಿಣ್= ಬಲಿಷ್ಠವಾದ, ತೋಳ್= ಬಾಹುಗಳುಳ್ಳ, ಮಣಿವಣ್ಣಾ= ನೀಲಮಣಿಯಂತೆ ,ಮನೋಹರವಾದ ದೇಹದ ಬಣ್ಣವುಳ್ಳವನೇ, ಪಲ್ ಆಣ್ಡು= ಅನೇಕ ವರ್ಷಗಳು, ಪಲ್ ಆಣ್ಡು= ಅನೇಕಾನೇಕ ವರ್ಷಗಳು, ಪಲ್ ಆಯಿರತ್ತು ಆಣ್ಡು= ಹಲವಾರು ಸಾವಿರ ವರ್ಷಗಳು, ಪಲಕೋಡಿ ನೂಱಾಯಿರಂ==ಹೀಗೆಯೇ \(ಹಲವು ಕೋಟಿನೂರುಸಾವಿರ ವರ್ಷಗಳು\) ಲೆಕ್ಕ ಮಾಡಲು ಆಗದಷ್ಟು ಎಂದರೆ ಅಸಂಖ್ಯಾತ ವರ್ಷಗಳು, ಉನ್=ನಿನ್ನ, ಶೇ= ಕೋಮಲವಾದ ಕೆಂಪಾದ, ಅಡಿ= ಪಾದಗಳ, ಶೆವ್ವಿ= ದಿವ್ಯ ಸೌಂದರ್ಯಕ್ಕೆ, ತಿರುಕ್ಕಾಪ್ಪು= ಶ್ರೀರಕ್ಷೆಯಿರಲಿ.

ಬಲಶಾಲಿಗಳಾದ ಮಲ್ಲರನ್ನು ತೋಳ್ಬಲದಿಂದ ಗೆದ್ದು ಅಡಗಿಸಿದ ನೀಲಮಣಿಯ ದೇಹಕಾಂತಿಯುಳ್ಳವನೇ, ನಿನ್ನ ಕೆಂಪಾದ ಕೋಮಲಪಾದಗಳ ದಿವ್ಯಸೌಂದರ್ಯಕ್ಕೆ ಅನೇಕಾನೇಕ ಎಣಿಸಲಾರದಷ್ಟು ವರ್ಷಗಳ ಕಾಲ ಶ್ರೀರಕ್ಷೆಯಿರಲಿ.

“ಆಣ್ಡು” ಎಂಬ ಪದ ಕಾಲವನ್ನು ಸೂಚಿಸುತ್ತದೆ. “ಪಲ್ ಆಣ್ಡು, ಪಲ್ ಆಣ್ಡು ಪಲ್ ಆಯಿರತ್ತು ಆಣ್ಡು, ಪಲಕೋಟಿ ನೂಱಾಯಿರಂ”-ಎಂದು ಒತ್ತಿ ಒತ್ತಿ ಹೇಳುವುದರಿಂದ, ಹೆಚ್ಚುಹೆಚ್ಚು ಕಾಲಸೂಚಕ ಪದಗಳನ್ನು ಬಳಸುವುದರಿಂದ ಲೆಕ್ಕಮಾಡದಷ್ಟು ಕಾಲ ಎಂಬುದನ್ನು ಸೂಚಿಸುತ್ತದೆ. ಎಲ್ಲವನ್ನೂ ಒಟ್ಟು ಮಾಡಿ, “ಅನಂತಕಾಲ “ಚಿರಕಾಲ” ಎಂದೆನ್ನಬಹುದು.

ಈ ಚಿರಕಾಲವೂ ಏನು ಬೇಕು? ಏಕೆ?- ಎಂಬುದು ಮುಂದಿನ ವಿಷಯ. “ಚಿರಕಾಲ ಬೇಕು” ಎಂಬುದು ಮನಸ್ಸಿಗೆ ತುಂಬ ಇಷ್ಟವಾದ ತೃಪ್ತಿಕಾರದ ವಿಷಯವೊಂದನ್ನು. ಅದು ಭಗವದ್ವಿಷಯವಾದ ಆಶೆ. ಅನನ್ಯಭಕ್ತನಿಗೆ ಈ ಆಶೆಗೆ ಮಿತಿ ಇರುವುದಿಲ್ಲ. ಎಂದಿಗೂ ತೃಪ್ತಿ ಆಗುವುದಿಲ್ಲ. ಭಗವಂತನ ಸಾಕ್ಷಾತ್ಕಾರವಾದರೆ, ಅವನ ಸಾನ್ನಿಧ್ಯ ದೊರೆತರೆ, ಅವನ ಸೇವೆ ಲಭಿಸಿದರೆಅದು ಎಷ್ಟು ಕಾಲ ನಡೆಯುತ್ತ ಹೋದರೂ ಆ ವಿಷಯದಲ್ಲಿ ತೃಪ್ತಿಯೆಲ್ಲಿ? ಆ ಆನಂದವನ್ನು ಎಷ್ಟೂ ಸವಿದರೂ ಸಾಲದು, ಸವಿಯುತ್ತಲೇ ಇರಬೇಕು ಎಂಬ ಮಹತ್ತರವಾದ ಆಶೆ ಬೆಳೆಯುತ್ತಲೇ ಹೋಗುತ್ತದೆ. ಮಹಾಭಕ್ತರಾದ ವಿಷ್ಣುಚಿತ್ತರೆ ಇದೇನೂ ಹೊರತಲ್ಲ.

ವೇದ ಪಠನವನ್ನು ಮೊದಲು ಮಾಡುವುದು ಓಂಕಾರದಿಂದ. ಯಜ್ಞ, ದಾನ, ತಪಸ್ಸುಗಳನ್ನು ನಡಸುವಾಗ ಓಂಕಾರದಿಂದಲೇ ಮೊದಲು. ಹಾಗೆಯೇ ದ್ರಾವಿಡಾಮ್ನಾಯಕ್ಕೆ “ತಿರುಪ್ಪಲ್ಲಾಣ್ಡು” ಓಂಕಾರದಂತೆ. ದಿವ್ಯಪ್ರಬಂಧವನ್ನು ಓದುವುದಕ್ಕೆ ಮುಂಚೆ ತಿರುಪ್ಪಲ್ಲಾಣ್ಡನ್ನು ಓದುತ್ತಾರೆ. ಆದ್ದರಿಂದ, ತಿರುಪ್ಪಲ್ಲಾಣ್ಡಿಗೆ ಓಂಕಾರದಷ್ಟೇ ಪ್ರಾಮುಖ್ಯತೆ, ಶ್ರೇಷ್ಠತೆ.

ರಾಜಾ ವಲ್ಲಭದೇವನ ವಿದ್ವತ್ಸಭೆಯಲ್ಲಿ ಪರತತ್ತ್ವ ನಿರ್ಣಯಮಾಡಿ ವಿಷ್ಣುಚಿತ್ತರು ಜಯಗಳೀಸಿದರಷ್ಟೆ. ರಾಜನಿಗೆ ಅಮಿತಾನಂದವಾಯಿತು. ದೇವರಂಥ ಭಟ್ಟರು” ಎಂದು ಅವರನ್ನು ಅವರನ್ನು ಬಾಯಿತುಂಬ ಹೊಗಳಿದನು. ಅಷ್ಟಕ್ಕೇ ನಿಲ್ಲಿಸದೆ, ಅವರನ್ನು ಆನೆಯ ಮೇಲೆ ಕುಳ್ಳಿರಿಸಿ, ಸಕಲ ರಾಜ

೫೦

ಮರ್ಯಾದೆಗಳೊಂದಿಗೆ ರಾಜಬೀದಿಗಳಲ್ಲಿ ಮೆರವಣಿಗೆ ಮಾಡಿಸಿದನು. ವಿಷ್ಣುಚಿತ್ತರಿಗಾದರೋ ಅವರ ದೇಹಕ್ಕೆ ನಡಸುತ್ತಿದ್ದ ಅದ್ಧೂರಿಯ ವೈಭವದ ಪರಿವೆಯೇ ಅವರಿಗಿಲ್ಲದಾಗಿತ್ತು. ಮನಸ್ಸೆಲ್ಲಾ ಪರಮಕಾರುಣೀಕನಾದ ಭಗವಂತನಲ್ಲಿ ಕೀಳಿಸಿತ್ತು. ಹೃದಯದಲ್ಲಿ ಹೇಳತೀರದಷ್ಟು ಕೄತಜ್ಞತೆ. ಆ ಸಮಯದಲ್ಲಿ ಕೃಪಾಸಿಂಧುವಾದ ಶ್ರೀಮನ್ನಾರಾಯಣನು ಗರುಡವಾಹನನಾಗಿ ಶ್ರೀದೇವಿ, ಭೂದೇವಿ, ನೀಳಾದೇವಿಗಳ ಸಹಿತನಾಗಿ ಆಕಾಶದಲ್ಲಿ ಅವರಿಗೆ ಕಾಣಿಸಿಕೊಂಡನು. ಆ ದಿವ್ಯನೋಟಕ್ಕೆ ಮಾರುಹೋದ ವಿಷ್ಣುಚಿತ್ತರು “ತಿರುಪ್ಪಲ್ಲಾಣ್ಡು” ಹಾಡಿ ಭಗವಂತನನ್ನು ಸ್ತೋತ್ರಮಾಡಿದರು.

ಭಕ್ತಿಯ ಅತಿರೇಕದಲ್ಲಿ ಅವರು ಮೈಮರೆಯಲಿಲ್ಲ. ಸ್ವಾರ್ಥಿಯಂತೆ ವರ್ತಿಸಲಿಲ್ಲ. ಭಗವಂತನ ಆ ದಿವ್ಯಮನೋಹರ ನೋಟ ಜಗತ್ತಿನಲ್ಲಿ ಎಲ್ಲಭಕ್ತರಿಗೂ ಎಲ್ಲ ಕಾಲಕ್ಕೂ ಶಾಶ್ವತವಾಗಿ ದೊರೆಯಲೆಂಬ ಹಿರಿಯಾಸೆಯನ್ನು ತಿರುಪ್ಪಲ್ಲಾಣ್ಡಿನ ಮೂಲಕ ಬಿಡಿಸಿ ಹೇಳಿದರು. ಭಕ್ತಪರಾಧೀನನೂ ಭಕ್ತವತ್ಸಲನೂ ಆದ ಭಗವಂತನಿಗೆ ಭಕ್ತನ ಆದರದ ಮಂಗಳ ಹಾಡಿದರು. ಹೀಗೆ, ಈ ತಿರುಪ್ಪಲ್ಲಾಣ್ಡು ಆೞ್ವಾರರ ಹೃತ್ಪೂರ್ವಕವಾದ ಮಂಗಳದ ಹಾಡು.

ಇನ್ನು “ಮಲ್ಲಾಣ್ಡ ತಿಣ್ಡೋಳ್ ಮಣಿವಣ್ಣಾ” ಎಂಬುದನ್ನು ಕುರಿತು ಕೃಷ್ಣಾವತಾರದ ವೈಭವದ ಒಂದು ಸಂಗತಿಯನ್ನು ಇದು ಸೂಚಿಸುತ್ತದೆ. ಶ್ರೀಕೃಷ್ಣನ ಅದ್ಭುತ ಲೀಲೆಗಳು ಯಾರಿಗೆ ಗೊತ್ತಿಲ್ಲ? ಅವನ ಸೋದರ ಮಾವನಾದ ಕಂಸನೇ ಅವನನ್ನು ಕೊಲ್ಲಿಸಿ ಬಿಡಬೇಕೆಂದು ಹಲವಾರು ಉಪಾಯಗಳನ್ನು ಹೂಡುತ್ತಾನೆ. ಚಿಕ್ಕ ಮಗುವಿನಿಂದಲೇ ಅವನ ಹತ್ಯೆಗೆ ಪ್ರಯತ್ನ ನಡೆಯುತ್ತದೆ. ಆದರೆ, ಒಂದೊಂದರಲ್ಲೂ ಕೃಷ್ಣನದೇ ಮೇಲುಗೈ ಆಗುತ್ತದೆ. ಶತ್ರುನಾಶವಾಗುತ್ತದೆ. ರಾಜನಾದ ಕಂಸನ ಆಜ್ಞೆಗೆ ಒಳಪಟ್ಟು ಕೃಷ್ಣನೂ ಅವನ ಅಣ್ಣ ಬಲರಾಮನೂ ಮಧುರೆಗೆ ಬರುತ್ತಾರೆ. ಅಲ್ಲಿ ಧನುಶ್ಶಾಲೆಗೆ ನುಗ್ಗುತ್ತಾರೆ. ಪೂಜೆಮಾಡಿ ಇಟ್ಟಿದ್ದ ಇಂದಧನುಸ್ಸಿನಂಥ ದೊಡ್ಡ ಬಿಲ್ಲನ್ನು ಕೃಷ್ಣ ಕೈಗೆತ್ತಿಕೊಂಡು, ಹೆದೆಯೇರಿಸಲು ಯತ್ನಿಸಿ ಅದನ್ನು ಮುರಿದು ಹಾಕುತ್ತಾನೆ. ಬಲರಾಮಕೃಷ್ಣರಿಬ್ಬರೂ ಕಲೆತು ಕಾವಲಿನ ಪಡೆಯವರನ್ನು ಓಡಿಸಿಬಿಡುತ್ತಾರೆ. ದೂರು ಕಂಸನಿಗೆ ಮುಟ್ಟುತ್ತದೆ. ತನ್ನ ಪರಮ

೫೧

ಶತ್ರುವಾದ ಕೃಷ್ಣನನ್ನು ತೊಡೆದು ಹಾಕಿಬಿಡಬೇಕೆಂದು ಆಗ ಅವನು ಯೋಚಿಸಿದ ಉಪಾಯಗಳಲ್ಲಿ ಒಂದು- ಕುಸ್ತಿ ಪಂದ್ಯದ ನೆಪದಲ್ಲಿ ಜಟ್ಟಿಗಳಿಂದ ಅವರನ್ನು ಕೊಲ್ಲಿಸಿ ಬಿಡುವುದು. ಮುಷ್ಟಿಕ, ಚಾಣೂರ, ಕೂಟ, ಶಲ, ಕೋಸಲಕ- ಈ ಐವರು ಕಂಸನಿಗೆ ಆಪ್ತರಾದ ಮಲ್ಲರು. ಮಲ್ಲಯುದ್ಧದಲ್ಲಿ ನುರಿತವರು, ವತುರರು. ಕಂಸ ಅವರನ್ನು ಕೃಷ್ಣನೊಡನೆ ಯುದ್ಧಕ್ಕೆ ಕಳುಹಿಸುತ್ತಾನೆ. ಚಾಣೂರನನ್ನು ಕೃಷ್ಣನೂ ಮುಷ್ಟಿಕನನ್ನು ಬಲರಾಮನೂ ತಮ್ಮತಮ್ಮ ತೋಳ್ಬಲದಿಂದಲೇ ಹಣ್ಣುಮಾಡಿ ಕೊಲ್ಲುತ್ತಾರೆ. ಅವರ ಮಿಕ್ಕ ಅನುಯಾಯಿಗಳನ್ನು ಕೃಷ್ಣನೇ ಕೊಂದು ಬಿಡುತ್ತಾನೆ. ಅವರ ಪರಿವಾರದವರಾದ ಅನೇಕ ಮಂದಿ ಜಟ್ಟಿಗಳು ತಮ್ಮ ಪ್ರಾಣಗಳನ್ನು ಉಳೀಸಿಕೊಳ್ಳೂವುದಕ್ಕಾಗಿ ಅಲ್ಲಿಂದ ಪಲಾಯನ ಮಾಡಿಬಿಡುತ್ತಾರೆ. ಆ ಕಾರಣದಿಂದಲೇ ಕೃಷ್ಣ “ತಿಣ್ಡೋಳ್”- ಅಸದೃಶವಾದ ತೋಳ್ಬಲವುಳ್ಳವನು ಆಗುತ್ತಾನೆ.

ಕೃಷ್ಣನ ದೇಹಕಾಂತಿ ಅತ್ಯಾಕರ್ಷಕವಾದ ನೀಲವರ್ಣದ್ದು. ಅದನ್ನು ಮುಂದಿಟ್ಟು “ಮಣಿವಣ್ಣಾ” ದಿವ್ಯವಾದ ನೀಲಮಣಿಯ ಬಣ್ಣವುಳ್ಳವನೇ-ಎಂದು ಸಂಬೋಧಿಸುವುದು, ಸ್ತುತಿಸುವುದು ವಾಡಿಕೆ.

೨. ಅಡಿಯೋಮೋಡುಮ್ ನಿನ್ ಱೋಡುಮ್ ಪಿರಿವಿನ್ ಱಿಯಾಯಿರಮ್ ಪಲ್ಲಾಣ್ಡು,

ವಡಿವಾಯ್ ನಿನ್ ವಲಮಾರ್ಪಿನಿಲ್ ವಾೞ್ಕಿನ್ ಱಿ ಮಂಗೈಯುಮ್ ಪಲ್ಲಾಣ್ಡು,

ವಡಿವಾರ್ ಚೋದಿ ವಲತ್ತುರ್ಚೈಯುಮ್ ಶುಟರಾೞಿಯುಮ್ ಪಲ್ಲಾಣ್ಡು,

ಪಡೈಪೋರ್ ಪುಕ್ಕುಮುೞಿಂಗುಮಪ್ಪಾಂಚ ಶನ್ನಿಯಮುಮ್ ಪಲ್ಲಾಣ್ಡೇ.

ಅಡಿಯೋಮ್ ಓಡುಮ್= ಸೇವಕರಾಗಿರುವ ನಮ್ಮೆಲ್ಲರೊಡನೆಯೂ, ನಿನ್ ಱೋಡುಮ್= ಸ್ವಾಮಿ\(ಸೇವ್ಯ\)ಯಾದ ನಿನ್ನೊಡನೆಯೂ, ಪಿರಿವಿ= ಅಗಲಿಕೆ, ಇನ್ ಱಿ= ಇಲ್ಲದ ಹಾಗೆ, ಆಯಿರಮ್ ಪಲ್ಲಾಣ್ಡು= ಸಾವಿರಾರು ವರ್ಷಗಳು \(ಚಿರಕಾಲ\) ನಡೆದು ಬರಲಿ, ವಡಿವು= ಸೌಂದರ್ಯವು, ಆಯ್= ರೂಪವಾದಂತೆ, ನಿನ್= ನಿನ್ನ, ವಲ ಮಾರ್ಪಿನಿಲ್= ಬಲ ವಕ್ಷದಲ್ಲಿ, ವಾೞ್ ಕಿನ್ ಱಿ= ವಾಸಮಾಡುತ್ತಿರುವ, ಮಂಗೈಯುಮ್= ಶ್ರೀದೇವಿಯೂ, ಪಲ್ಲಾಣ್ಡು= ಚಿರಕಾಲ ಇರಲಿ, ವಡಿಚು= ಸೌಂದರ್ಯ, ಆರ್= ತುಂಬಿಕೊಂಡಿರುವ , ಶೋದಿ= ತೇಜಃ ಪೂರ್ಣವಾದ, ವಲತ್ತು= ಬಲಗಡೆ \(ಕೈ\)ಯಲ್ಲಿ, ಉಱೈಯುಮ್= ನೆಲಸಿರುವ, ಶುಡರ್= ಶತ್ರುಗಳನ್ನು ಸುಡುವಂಥ, ಆಱಿಯುಮ್= ಚಕ್ರಾಯುಧವೂ,, 

೫೨

ಪಲ್ಲಾಣ್ಡು= ಚಿರಕಾಲವಿರಲಿ, ಪಡೈ= ಸೈನ್ಯಗಳ ನಡುವೆ, ಪೋರ್ ಪುಕ್ಕು= ಯುದ್ಧಗಳಲ್ಲಿ ನುಗ್ಗಿ, ಮುೞಿಂಗುಮ್= ಶತ್ರು ಹೃದಯಭೇದಕವಾಗಿ\) ಮೊಳಗುವ, ಅಪ್ಪಾಂಚ ಶನ್ನಿಯಮುಮ್= ಆ ಪಾಂಚಜನ್ಯವೂ, ಪಲ್ಲಾಣ್ಡೇ= ಚಿರಕಾಲವಿರಲಿ.

ಸೇವಕರಾಗಿರುವ ನಮ್ಮೆಲ್ಲರಿಗೂ ಸೇವ್ಯನಾಗಿರುವ ಸ್ವಾಮಿಯಾದ ನಿನಗೂ ನಡುವೆ ಅಗಲಿಕೆ ಬರದ ಹಾಗೆ ಸಾವಿರಾರು ವರ್ಷಗಳು \(ಚಿರಕಾಲ\)ಕಳೆಯಲಿ; ಸೌಂದರ್ಯವೇ ರೂಪವಾದಂತೆ ನಿನ್ನ ಬಲ ವಕ್ಷದಲ್ಲಿ ವಾಸಿಸುತ್ತಿರುವ ಶ್ರೀದೇವಿಯೂ ಚಿರಕಾಲ ನಿನ್ನೊಡನೆ ವಾಸಿಸಲಿ; ಸೌಂದರ್ಯ ತುಂಬಿ ನಿನ್ನ ಬಲಗೈಯಲ್ಲಿ ಪ್ರಜ್ವಲಿಸುತ್ತಿರುವ ಮತ್ತು ಎದುರಾಳಿಗಳನ್ನು ಸುಟ್ಟುಬಿಡುವ ಚಕ್ರಾಯುಧವೂ ಚಿರಕಾಲವಿರಲಿ; ಯುದ್ಧಗಳಲ್ಲಿ ಸೈನ್ಯಗಳ ನಡುವೆ ನುಗ್ಗಿ ಶತ್ರು ಹೃದಯಭೇದಕವಾಗಿ ಮೊಳಗುವ ಆ ಪಾಂಚಜನ್ಯವೂ ಚಿರಕಾಲವಿರಲಿ.

ಹಿಂದಿನ ಪಾಶುರದಲ್ಲಿ ಆೞ್ವಾರರು ತಾವು ಕಂಡ ಪರಿವಾರ ಸಹಿತನಾದ ಶ್ರೀಮನ್ನಾರಾಯಣನನ್ನು ಭಕ್ತಿಭರದಿಂದ ಹೊಗಳಿ ಹಾಡಿದರು.ಈ ಪಾಶುರದಲ್ಲಿ ತಮಗೂ ಪರಮಾತ್ಮನಿಗೂ ಇರುವ ಸಂಬಂಧವೇನೆಂದೂ ಅದು ಹೇಗಿರಬೇಕೆಂದೂ ಹೇಳಿಕೊಳ್ಳುತ್ತಾರೆ. ತಾವಾದರೋ ದಾಸರು, ಭಗವಂತನ ನಮ್ರ ಸೇವಕರು; ಆ ಭಗವಂತ ತಮ್ಮಾಸ್ವಾಮಿ, ತಮ್ಮೊಡೆಯ; ತಮ್ಮ ಸೇವೆಯನ್ನು ಪಡೆಯುವವನು. ತಮ್ಮಿಬ್ಬರ ನಡುವಣ ಈ ಸೇವಕ-ಸೇವ್ಯ ಸಂಬಂಧ ಶಾಶ್ವತವಾಗಿ ಇರಬೇಕೆಂದು ಆೞ್ವಾರರು ಮನಮುಟ್ಟ ಹಾರೈಸುತ್ತಾರೆ. ತಮ್ಮಾ ಸ್ವಾಮಿಗೆ ಚಿರಕಾಲವೂ ದಾಸ್ಯ ನಡಸುತ್ತಿರಬೇಕು. ಅದು ಎಂದಿಗೂ ತಪ್ಪಬಾರದು ಎಂಬುದೇ ಅದಕ್ಕೆ ಹಿನ್ನೆಲೆ.

ಆೞ್ವಾರರದು ಮತ್ತೊಂದು ಹಿರಿಯಾಶೆ. ತಮ್ಮೊಡನೆ ಭಗವಂತನ ಸೇವೆಯಲ್ಲಿ ಇನ್ನೂ ಅನೇಕರು ಸೇರಿಕೊಳ್ಳಬೇಕು, ತಮ್ಮಂತೆ ಅವರೂ ಚಿರಕಾಲ ಭಗವಂತನ ಸನ್ನಿಧಿಯಲ್ಲಿ ಸೇವೆನಡಸುತ್ತಿರಬೇಕು, ಅದಕ್ಕೆ ಚ್ಯುತಿ ಬರಲೇಬಾರದು ಎಂಬುದು ಆ ಮಹದಾಶೆ. ಈ ನಿಃಸ್ವಾರ್ಥ ಮನೋಭಾವವನ್ನು ಆೞ್ವಾರರು ಇಲ್ಲಿ ವ್ಯಕ್ತಪಡಿಸುತ್ತಾರೆ.

ಭಗವಂತನ ಅತಿಶಯವಾದ ಸೌಂದರ್ಯವನ್ನು ಹೆಚ್ಚಿಸುವುದಕ್ಕೆ ಶ್ರೀದೇವಿ. ದೇವಿಗೆ ಸ್ವಾಮಿಯ ವಕ್ಷಸ್ಥಲದಲ್ಲಿ ನಿತ್ಯವಾಸ. ಸ್ವಾಮಿಯ ಹೃದಯವೇ ಆಕೆ ಎಂಬಂತೆ. ದೇಹಕ್ಕೆ ಹೃದಯದ ಕಾರ್ಯ

೫೩

ಎಷ್ಟು ಮುಖ್ಯವೋ, ಭಕ್ತನಿಗೆ ಶ್ರೀದೇವಿಯ ಕೃಪೆ ಕಾರುಣ್ಯಗಳು ಅಷ್ಟೇ ಅವಶ್ಯ. ಆಕೆಯ ಅನುಗ್ರಹ ಮೊದಲು ಆಗಬೇಕು. ಆಗ, ಆ ಮಾಯಾಯಿ ವಾತ್ಸಲ್ಯದಿಂದ ಭಕ್ತನಾದ ತನ್ನ ಕಂದನನ್ನು ತನ್ನ ಪತಿಗೆ ಒಪ್ಪಿಸುತ್ತಾಳೆ. ಈ ಕಾರಣದಿಂದ, ಲಕ್ಷ್ಮೀದೇವಿಯೂ ಭಗವಂತನ ಹೄದಯವಾಸಿಯಾಗಿ ಭಕ್ತನನ್ನು ಉದ್ಧರಿಸುವುಕ್ಕಾಗಿ ಚಿರಕಾಲವಿರಬೇಕೆಂದು ಆೞ್ವಾರರು ಆಶಿಸುತ್ತಾರೆ.

ಆೞ್ವಾರರ ಕಣ್ಮನಗಳು ಭಗವಂತನ ದಿವ್ಯಾಯುಧಗಳ ಕಡೆಗೆ ಹರಿಯುತ್ತವೆ. ಭಕ್ತರಾದ ತಾವು ತಮ್ಮ ರಕ್ಷಣೆಯ ಭಾರವನ್ನು ಭಗವಂತನಿಗೆ ಸಮರ್ಪಿಸಿ ಬಿಟ್ಟಿರುವುದರಿಂದ, ತಮ್ಮನ್ನು ಕಾಪಾಡುವುದು ಭಗವಂತನ ಹೊಣೆ. ಅದಕ್ಕಾಗಿ ಭಗವಂತ ತನ್ನ ಬಲಗೈಯಲ್ಲಿ ಸುದರ್ಶನ ಚಕ್ರವನ್ನು ಧರಿಸಿದ್ದಾನೆ. ಅವನ ಎಡಗೈಯಲ್ಲಿ ಪಾಂಚಜನ್ಯ ಶಂಖವಿದೆ. ಚಕ್ರವಾದರೋ ತೇಜೋಮಯವಾದದ್ದು. ಕಣ್ಣು ಕುಕ್ಕುವಷ್ಟು ಕಾಂತಿ ಅದರದು. ಜೊತೆಗೆ ಎದುರಾಳಿಯನ್ನು ಸುಟ್ಟುಬಿಡುವಂಥಾದ್ದು. ಒಂದು ಸಲ ಪಾಂಚಜನ್ಯ ಮೊಳಗಿತೆಂದರೆ, ಶತ್ರುಸೈನ್ಯ ಎಷ್ಟೇ ದೊಡ್ಡದಾಗಿರಲಿ, ಎಷ್ಟೇ ಪ್ರಬಲವಾಗಿರಲಿ, ಪಾಂಚಜನ್ಯದ ಧ್ವನಿಯಿಂದ ಅದರ ಎದೆ ಗಡಗಡ ನಡುಗಿ ಬಿಡುತ್ತದೆ. ಇಂಥ ಎರಡು ದಿವ್ಯಾಯುಧಗಳು ಭಗವಂತನ ಕೈಯಲ್ಲಿ ಸಿದ್ಧವಾಗಿ ಚಿರಕಾಲ ನೆಲಸಿದರೆ, ಭಕ್ತನಿಗೆ ಭಯವೆಲ್ಲಿಂದ ಬಂದೀತು?

೩. ವಾೞಾಟ್ಪಟ್ಟು ನಿನ್ಱೀರುಳ್ಳಿರೇಲ್ ವನ್ದು ಮಣ್ಣುಮ್ ಮಣಮುಂ ಕೊಣ್ಮಿನ್,

ಕೂೞೂಟ್ಪಟ್ಟು ನಿನ್ಱೇರ್ ಹಳೈ ಯೆಂಗಳ್ ಕುೞುವಿನಿಲ್ ಪುಹುದಲೊಟ್ಟೋಮ್

ಏೞಾಟ್ಕಾಲುಮ್ ಪೞಿಪ್ಪಿಲೋಮ್ ನಾಂಗಳ್ ಇರಾಕ್ಕದರ್ ವಾೞ್, ಇಲಂಗೈ

ಪಾೞೂಳಾಹಪ್ಪಡೈ ಪೊರುದಾನುಕ್ಕು ಪ್ಪಲ್ಲಾಣ್ಡು ಕೂೞುದುಮೇ.

ವಾೞ್= ಬಾಳುವದಕ್ಕೆ, ಆಟ್ಪಟ್ಟು= 

೫೪

ಆಳಾಗಿರಲು, ನಿನ್ ಱೇ= ದೃಢವಾಗಿ ನಿಲ್ಲಲು, ಉಳ್ಳೀರ್ ಏಲ್= ಮನಸ್ಸುಳ್ಳವರಾದರೆ, ವನ್ದು= ಬಂದು, ಮಣುಮ್ ಕೊಣ್ಮಿನ್= \(ಭಗವಂತನ ಮಂಗಳ ಉತ್ಸವಗಳನ್ನು ಪ್ರಾರಂಭಿಸುವಾಗ ಅಂಕುರಾರ್ಪಣ ಮಾಡಲು ಬೇಕಾಗುವ\) ಹುತ್ತದ ಮಣ್ಣನ್ನು ತನ್ನಿ, ಮಣಮುಮ್ ಕೊಣ್ಮಿನ್= ಅದಕ್ಕೆ ತಲ್ಲ ಮನಸ್ಸನ್ನೂ \(ಆಶೆ, ಅಭಿಮಾನಗಳನ್ನೂ\)ತನ್ನಿ, ಕೂೞ್= ಕೂಳಿಗಾಗಿಯೇ, ಆಟ್ಪಟ್ಟು= ಆಳಾಗಿರಲು, ನಿನ್ಱೇರ್ ಗಳೈ= ನಿಂತಿರುವವರನ್ನು, ಎಂಗಳ್=ನಮ್ಮ, ಕುೞುವಿನಿಲ್= ಕೂಟದಲ್ಲಿ, ಪುಗುದಲ್= ಸೇರುವುದನ್ನು, ಒಟ್ಟೋಮ್= ಒಪ್ಪೆವು, ನಾಂಗಳ್=ನಾವು, ಏೞ್=ಏಳು, ಆಟ್ಕಾಲುಂ= ತಲೆಮಾರುಗಳ ಕಾಲವೂ, ಪೞಿಪ್ಪು=\(ಯಾವ ವಿಧವಾದ\)ಪಾಪವೂ\(ದೋಷವೂ\), ಇಲೋಮೆ= ಇಲ್ಲದವರು, ಇರಾಕ್ಕದರ್= ರಾಕ್ಷಸರು, ವಾೞ್ =ಬಾಳುತ್ತಿದ್ದ, ಇಲಂಗೈ= ಲಂಕೆಯಲ್ಲಿ, ಆಳ್= ವೀರರೆಲ್ಲರೂ, ಪಾೞ್ ಆಹ= ಹಾಳಾಗುವ ಹಾಗೆ, ಪಡೈ= ಸೈನ್ಯದೊಡನೆ, ಪೊರುದಾನುಕ್ಕು=ಯುದ್ಧಮಾಡಿದ ಸ್ವಾಮಿಗೆ, ಪಲ್ಲಾಣ್ಡು= ಚಿರಾಯುಅವನ್ನು \(ಶ್ರೀರಕ್ಷೆಯನ್ನು\)ಮ್ ಕೂಱುದುಮೇ= ಹೇಳೋಣವೇ\(ಹೇಳುವವರಲ್ಲವೇ\).

ಬಾಳಿಗಾಗಿ ದುಡಿಯುತ್ತಾ ದೃಢವಾಗಿ ನಿಲ್ಲಲು ಮನಸ್ಸುಳ್ಳವಾದರೆ ಬಂದು ಭಗವಂತನ ಮಂಗಳ ಉತ್ಸವಗಳಿಗೆ ಅಂಕುರಾರ್ಪಣ ಮಾಡುವುದಕ್ಕೆ ಹುತ್ತದ ತನ್ನಿ. ಅದಕ್ಕೆ ತಕ್ಕ ಮನಸನ್ನೂ ಆಶೆ ಅಭಿಮಾನಗಳನ್ನೂ-ತನ್ನಿ. ಕೂಳಿಗಾಗಿಯೇ ಆಳಾಗಿರಲು ನಿಂತಿರುವವರನ್ನು ನಮ್ಮ ಕೂಟದಲ್ಲಿ ಸೇರುವುದಕ್ಕೆ ಒಪ್ಪೆವು. ನಾವು ಏಳು ತಲೆ ಮಾರುಗಳಿಂದಲೂ ಪಾಪವಿಲ್ಲದವರು. ಅಲ್ಲದೆ, ರಾಕ್ಷಸರು ವಾಸಮಾಡುತ್ತಿದ್ದ ಲಂಕೆಯಲ್ಲಿ ವೀರರೆಲ್ಲರೂ ಹಾಳಾಗುವ ಹಾಗೆ ಸೈನ್ಯದೊಡನೆ ಕೂಡಿ ಯುದ್ಧಮಾಡಿದ ಭಗವಂತನಿಗೆ ಮಂಗಳವನ್ನು ಕೋರುವವರು ನಾವು.

೫೫

ಆೞ್ವಾರರು ಲೋಕದ ಜನರನ್ನು ಎರಡು ಬಗೆಯಾಗಿ ವಿಂಗಡಿಸಿದ್ದಾರೆ. ಬಾಳುಗಳಿಸುವವರು, ಮತ್ತು ಕೂಳು ಗಳಿಸುವವರು. ಬದುಕುವುದು ಏತಕ್ಕಾಗಿ? ಬಾಳಿಗಾಗಿಯೇ, ಕೂಳಿಗಾಗಿಯೇ? ಈ ವಿಷಯವನ್ನು ಆೞ್ವಾರರು ಇಲ್ಲಿ ಚೆನ್ನಾಗಿ ತಿಳಿಯಹೇಳಿದ್ದಾರೆ.

ಬದುಕಿ ಬಾಳನ್ನು ಸಾರ್ಥಕಗೊಳಿಸಿಕೊಳ್ಳುವವರು ಪಾರಮಾರ್ಥಿಕರು. ಕೂಳಿಗಾಗಿ ಊಳಿಗ ನಡಸುತ್ತ ಇರುವವರು ಲೌಕಿಕರು. ಬಾಳನ್ನು ಉತ್ತಮವಾಗಿ ನಡಸುವವರು ಶಾಶ್ವತವಾದ ಭಗವತ್ಸಾನ್ನಿಧ್ಯವನ್ನೂ ಭಗವದ್ದಾಸ್ಯವನ್ನೂ ಪಡೆಯತಕ್ಕವರು. ಈ ಜನ್ಮದಲ್ಲೂ ಅವರು ಭಗವಂತನಿಗಾಗಿ ನಡಸುವ ಮಂಗಳಕಾರ್ಯಗಳಲ್ಲಿ ಆಸಕ್ತಿಯಿಂದ ಭಾಗವಹಿಸುತ್ತಾರೆ. ಅದರಲ್ಲಿ ಅಭಿಮಾನ ತೋರುತ್ತಾರೆ. ಭಗವತ್ಕೈಂಕರ್ಯಗಳನ್ನು ಮಾಡುವುದರ ಮೂಲಕ ತಮ್ಮ ಜೀವನವನ್ನು ಸಾರ್ಥಕ ಮಾಡಿಕೊಳ್ಳುತ್ತಾರೆ.

ಕೂಳಿಗೆ ಆಳಾಗಿ ದುಡಿಯುವವರು ಕೀಳುಮಟ್ಟದ ಜನ. ಅವರಿಗೆ ಮನಃಪರಿಪಾಕ ಕಡಮೆ. ಹಿಂದಿನ ಜನ್ಮಗಳಿಂದಲೂ ಅವರು ಒಳ್ಳೆಯ ಸಂಸ್ಕಾರವನ್ನು ತಂದವರಲ್ಲ. ಆದ್ದರಿಂದ, ಅವರಿಗೆ ಮೇಲ್ಮೆ ಹೊಂದುವುದರಲ್ಲಿ ಮನಸ್ಸಿರುವುದಿಲ್ಲ. ತಾತ್ಕಾಲಿಕವಾದ, ಅಲ್ಪವಾದ , ಲೋಕಸುಖಾದಿಗಳಲ್ಲಿ ಅವರು ಮಗ್ನರಾಗಿರುತ್ತಾರೆ. ಅಂಥವರನ್ನು ಭಗವತ್ಕಾರ್ಯಗಳಲ್ಲಿ ಸೇರಿಸಿಕೊಂಡು ಉಪಯೋಗವೇನು? ಆದ್ದರಿಂದಲೇ, ಆೞ್ವಾರರಿಗೆ ಅವರನ್ನು ತಮ್ಮ ಕೂಟದಲ್ಲಿ ಸೇರಿಸಿಕೊಳ್ಳಲು ಇಷ್ಟವಿಲ್ಲ. ಹೀಗೆ ಹೇಳಿದರೂ ಅವರ ಅಭಿಪ್ರಾಯದಲ್ಲಿ, ಕೆಳಮಟ್ಟದ ಲೌಕಿಕರಾದರೂ ಸಹ ಅವರು ಮನಸ್ಸು ಮಾಡಿದರೆ ಭಗವತ್ಕೈಂಕರ್ಯದಲ್ಲಿ ಆಸಕ್ತಿವಹಿಸಿ ತಮ್ಮ ಕೂಟದಲ್ಲಿ ಕಲೆತುಕೊಳ್ಳಬೇಕೆಂಬುದೇ.

ಎಂಥ ಪಾಮರನಿಗಾದರೂ, ಎಷ್ಟು ಕೆಳಮಟ್ಟದವನಿಗಾದರೂ ದೇವಾಲಯಗಳಲ್ಲಿ ಅರ್ಚಾರೂಪನಾದ ಭಗವಂತನಿಗೆ ನಡಸುವ ಮಂಗಳ ಮಹೋತ್ಸವಗಳಿಂದ ಮನಸ್ಸು ವಿಕಾಸಗೊಳ್ಳದೆ ಇರುವುದಿಲ್ಲ. ಈ ಕಾರಣದಿಂದ ಆೞ್ವಾರರು ತನ್ನ ಸುತ್ತಲಿನ ಜನರನ್ನು ಭಗವಂತನ ರಥೋತ್ಸವಾದಿ ಮಂಗಳಕಾರ್ಯಗಳಲ್ಲಿ ಭಾಗವಹಿಸುವಂತೆ ಆದರದಿಂದ ಕರೆಯುತ್ತಾರೆ. ಆ ಮಂಗಳಕಾರ್ಯಗಳು ಅಂಕುರಾರ್ಪಣದಿಂದ ಮೊದಲಾಗುತ್ತವೆ. ಆೞ್ವಾರರು ಸಂಗಡಿಗರನ್ನು

೫೬

ಅದಕ್ಕೆ ಬೇಕಾಗುವ ಹುತ್ತದ ಮಣ್ಣನ್ನು ತರಲು ಆಸಕ್ತಿಯಿಂದ ಬನ್ನಿ ನಮ್ಮ ಕೂಟದಲ್ಲಿ ಸೇರಿಕೊಳ್ಳಿ ಎನ್ನುತ್ತಾರೆ.

ತಮ್ಮ ಕೂಟದವರು ಎಷ್ಟು ಪವಿತ್ರರು ಎಂಬುದನ್ನು ಆೞ್ವಾರರು ವ್ಯಕ್ತಪಡಿಸುತ್ತಾರೆ. ತಮ್ಮ ಹಿಂದಿನ ಆರು ತಲೆಮಾರುಗಳಿಂದಲೂ ಪಾರಮಾರ್ಥಿಕ ಮನಃ ಪರಿಪಾಕವನ್ನು ಪಡೆದು ಬಂದವರು ತಾವು. ಹಿಂದಿನ ತಲೆಮಾರುಗಳ ಸಂಸ್ಕಾರ ಬಲದಿಂದ ತಮ್ಮ ಈಗಿನ ಏಳನೆಯ ತಲೆಮಾರು ಹೆಚ್ಚು ಪರಿಶುದ್ಧವಾದದ್ದು. ಈ ಜೀವನದಲ್ಲಿ ಪಾಪರಹಿತವಾದ ಭಕ್ತಿಜೀವನ ಚೆನ್ನಾಗಿ ನಡೆಯುತ್ತಿದೆ. ಅದಕ್ಕೆ ಮನಸ್ಸು ಒಗ್ಗಿದೆ. ಇಲ್ಲಿಂದ ಮುಂದಿನ ಜನ್ಮವಿಲ್ಲವಾದೀತು. ಇಡೇ ಕಡೆಯ ಜನ್ಮವಾದೀತು. ಭಗವತ್ಕಟಾಕ್ಷವೊಂದಿದ್ದರೆ ಇದು ಒದಗಿ ಬರಬರುವುದು ನಿಶ್ಚಯ. ಆಗ ಭಗವಂತನ ದಿವ್ಯಸಾನ್ನಿಧ್ಯವೂ ಪಾದಸೇವೆಯೂ ನಿತ್ಯವಾಗಿ ದೊರೆತೇ ದೊರೆಯುವುದು.

ಇಲ್ಲಿ “ಏೞಾಟ್ಕಾಲುಂ”-ಎಂಬ ಪ್ರಯೋಗವಿದೆ. ಅದಕ್ಕೆ ಬೇರೆ ಹಲವು ರೀತಿಯಲ್ಲಿ ವಿವರಣೆ ಕೊಟ್ಟಿದ್ದಾರೆ. ಒಂದು ವಿವರಣೆಯಲ್ಲಿ- ಹಿಂದಿನ ತಲೆಮಾರುಗಳು ಮೂರು, ಈಗಿನದು ಒಂದು, ಮುಂದಿನವು ಮೂರು- ಒಟ್ಟು ಏಳೂತಲೆಮಾರುಗಳು. ಇನ್ನೊಂದು ವಿವರಣೆಯಂತೆ ತಲೆಮಾರುಗಳು “ಮೂರೇಳು” ಅದರಂತೆ ಹಿಂದಿನದು ಏಳುತಲೆಮಾರುಗಳು. ಮುಂದಿನವು ಏಳುತಲೆಮಾರುಗಳು ಮತ್ತು ನಡುವಣದು ಏಳುತಲೆಮಾರುಗಳು- ಒಟ್ಟು ಇಪ್ಪತ್ತೊಂದು ತಲೆಮಾರುಗಳು.ಇದಕ್ಕೆ ಮಹಾಭಾರತದ ಆಧಾರವನ್ನು ಕೊಡುತ್ತಾರೆ. ಮೂರನೆಯ ವಿವರಣೆಯಲ್ಲಿ-ಹಿಂದಿನದು ಹತ್ತುತಲೆಮಾರುಗಳು. ಈಗಿನದು ಒಂದು, ಮುಂದಿನದು ಹತ್ತು- ಒಟ್ಟು ಇಪ್ಪತ್ತೊಂದು ತಲೆಮಾರುಗಳು. ಇದಕ್ಕೆ ಬೋಧಾಯನ ಧರ್ಮವನ್ನು ಆಧಾರವಾಗಿ ಮಾಡಿದ್ದಾರೆ.

ಆೞ್ವಾರರು, ಹಿಂದೆ ರಾಮಾವತಾರದಲ್ಲಿ ನಡೆದ ಘಟನೆಯನ್ನು ಇಲ್ಲಿ ನೆನಪಿಗೆ ತರುತ್ತಾರೆ. ಶ್ರೀರಾಮಚಂದ್ರನು ಅವತಾರಪುರುಷ. ಆದರ್ಶಮಾನವನಾಗಿ ತನ್ನ ಬಾಳ್ಕೆಯಲ್ಲಿ ಸತ್ಯಧರ್ಮಗಳನ್ನು ಎತ್ತಿಹಿಡಿದು, ನಡೆದು ತೋರಿಸಿದನು. ಅಲ್ಲದೆ, ಅವತಾರಪುರುಷನ ಮುಖ್ಯಕರ್ತವ್ಯವಾದ ದುಷ್ಟಶಿಕ್ಷಣ ಮತ್ತು ಧರ್ಮರಕ್ಷಣವನ್ನು ಮಾಡಿದನು. ಆಗ, ಲಂಕೆಯೆಲ್ಲ ದುಷ್ಟರಾಕ್ಷಸರ ಬೀಡಾಗಿತ್ತು. ಶ್ರೀರಾಮಚಂದ್ರನು ಕಪಿಸೈನ್ಯವನ್ನುಕಟ್ಟಿಕೊಂಡೇ ಲಂಕೆಗೆ ದಾಳಿಯಿಟ್ಟು ರಾಕ್ಷಸರನ್ನೆಲ್ಲಾ ನಿರ್ನಾಮಗೊಳಿಸಿದನು. “ಅಂಥ ಸ್ವಾಮಿಗೆ ಮಂಗಳವನ್ನು ಕೋರುವವರು ನಾವು” ಎಂದು ಹೆಮ್ಮೆಪಟ್ಟು ಆೞ್ವಾರರು ನುಡಿಯುತ್ತಾರೆ. ಅದೇ ಸದಭಿಮಾನ ತಳೆದಿರುವ ಸಜ್ಜನರೆಲ್ಲ

೫೭

ತಮ್ಮ ಕೂಟದಲ್ಲಿ ಸೇರಿಕೊಳ್ಳಬೇಕೆಂಬ ಆಶಯವನ್ನು ಅವರು ಇಲ್ಲಿ ವ್ಯಕ್ತಪಡಿಸುತ್ತಾರೆ.

೪. ಏಡುನಿಲತ್ತಿಲಿಡುವತನ್ ಮುನ್ನಮ್ ವನ್ ದೆಂಗಳ್ ಕುೞೂಂ ಪುಹುನ್ದು

ಕೂಡುಮನ ಮುಡೈಯೀರ್ ಹಳ್ ವರಂ ಪೊೞಿವಂದೊಲ್ಲೈಕ್ಕೂಡುಮಿನೋ,

ನಾಡುನಗರಮುನನ್ಗಱಿಯ ನಮೋನಾರಾಯಣಾಯವೆನ್ಱು,

ಪಾಡುಮನಮುಡೈಪ್ಪತ್ತರುಳ್ಳೀರ್ ವನ್ದು ಪಲ್ಲಾಣ್ಡು ಕೂಱುಮಿನೇ.

ಏಡು=ಪಾಪಿಗಳಿಗೆ ತಕ್ಕದ್ದಾದ, ನಿಲತ್ತಿಲ್= ಸ್ಥಾನದಲ್ಲಿ, ಇಡೂವದನ್= ಹಾಕುವುದಕ್ಕೆ, ಮುನ್ನಮ್=ಮುಂಚಿತವಾಗಿಯೇ, ವನ್ದು=ಬಂದು, ಎಂಗಳ್= ನಮ್ಮ, ಕುೞೂಮ್= ಕೂಟವನ್ನು, ಪುಹುನ್ದು= ಪ್ರವೇಶಿಸಿ, ಕೂಡುಮ್= ಸೇರಿಕೊಳ್ಳುವ \(ಕೂಡಿಕೊಳ್ಳುವ\), ಮನಮ್= ಮನ ನೆಲೆಯನ್ನು, ಉಡೈಯೀರ್ ಹಳ್ = ಉಳ್ಳವರಾದರೆ, ವರಂಬು= ಮಾರ್ಗವನ್ನು, ಒೞಿ= ತೊರೆದು, ಒಲ್ಲೈ=ಬೇಗನೆ, ವನ್ದು=ಬಂದು, ಕೂಡುಮಿನೋ= ಕೂಡಿಕೊಳ್ಳಿರಿ, ನಾಡುಮ್= ಹಳ್ಳಿಯಜನರೂ, ನಗರಮುಮ್= ಪಟ್ಟಣೀಗರೂ, ನನ್ಗು= ಚೆನ್ನಾಗಿ, ಅಱಿಯ= ಅರಿತುಕೊಳ್ಳುವ ಹಾಗೆ, ನಮೋನಾರಾಯಣಾಯ= “ನಮೋ ನಾರಾಯಣಾಯ\(ನಾರಾಯಣನಿಗೆ ನಮಸ್ಕಾರ\), ಎನ್ಱು= ಎಂದು, ಪಾಡುಮ್= ಹಾಡಲು, ಮನಮ್= ಮನಸ್ಸು, ಉಡೈ= ಉಳ್ಳ, ಪತ್ತಲ್ ಉಳ್ಳೀರ್= ಭಕ್ತರು \(ನೀವಾಗಿ ಇರುವಿರಾದರೆ,\)ವನ್ದು=ಬಂದು, ಪಲ್ಲಾಣ್ಡು= \(ಭಗವಂತನಿಗೆ\) ಮಂಗಳವನ್ನು, ಕೂಱುಮಿನೇ= ಹೇಳುವರಾಗಿ.

ಪಾಪಿಗಳಿಗೆ ತಕ್ಕದ್ದಾದ ಸ್ಥಾನದಲ್ಲಿ ನಿಮ್ಮನ್ನು ತಳ್ಳಿ ಹಾಕುವುದಕ್ಕೆ ಮುಂಚೆಯೇ ಬಂದು ನಮ್ಮ ಭಕ್ತರ ಕೂಟವನ್ನು ಪ್ರವೇಶಿಸಿ, ಅದರಲ್ಲಿ ಸೇರಿಕೊಳ್ಳುವ ಮನನೆಲೆಯುಳ್ಳವರಾದರೆ, ಆ ನಿಮ್ಮ ಮರಗವನ್ನು ಬಿಟ್ಟು ಬೇಗನೆ ಬಂದು ನಮ್ಮಲ್ಲಿ ಕೂಡಿಕೊಳ್ಳಿರಿ. ಹಳ್ಳಿಯ ಜನಕ್ಕೂ ಪಟ್ಟಣಿಗರಿಗೂ ಚೆನ್ನಾಗಿ

೫೮

ತಿಳಿಯುವ ಹಾಗೆ “ನಮೋ ನಾರಾಯಣಾಯ” ಎಂದು ಹಾಡುವ ಮನಸ್ಸುಳ್ಳ ಭಕ್ತರು ನೀವಾದರೆ, ಬಂದು ಭಗವಂತನಿಗೆ ಪಲ್ಲಾಣ್ಡು\(ಮಂಗಳ\)ಎಂದು ಹಾಡುವವರಾಗಿ.\(4\)

ಹಿಂದಿನ ಪಾಶುರದಲ್ಲಿ ಆೞ್ವಾರರು ಲೌಕಿಕ ಜನಕ್ಕೆ ಬೆದರಿಕೆ ಹಾಕಿ ಹೇಳಿದ್ದರು. ಭಕ್ತರ ಕೂಟದಲ್ಲಿ ಅವರನ್ನು ಸೇರಿಸಿಕೊಳ್ಳುವುದಿಲ್ಲವೆಂದಿದ್ದರು. ಆದರೆ, ಅದು ಹೊಡ್ಡು ಬೆದರಿಕೆ ಮಾತ್ರವೇ. ಮಕ್ಕಳನ್ನು ತಪ್ಪುದಾರಿಯಿಂದ ಒಳ್ಳೆಯ ದಾರಿಗೆ ತಿರುಗಿಸಲು ತಾಯಿ ಹಾಕುವಂಥ ಬೆದರಿಕೆ ಅದು.

ಆೞ್ವಾರರಿಗೆ ಸಾಮಾನ್ಯಜನರಲ್ಲಿ ಅನುಕಂಪ ಬಹಳ. ಏಕೆಂದರೆ, ಆ ಜನ ಲೌಕಿಕರು. ಕೂಳಿಗಾಗಿ ಊಳಿಗ ನಡಸುತ್ತಾ ತಮ್ಮ ಜನ್ಮವನ್ನು ವ್ಯರ್ಥವಾಗಿ ಹಾಳುಮಾಡಿಕೊಳ್ಳುತ್ತಿರುವವರು. ಅಲ್ಲದೆ, ಅಜ್ಞಾನ ವಶದಿಂದ, ಮೇಲಿಂದ ಮೇಲೆ ಪಾಪಕಾರ್ಯಗಳನ್ನು ಮಾಡುತ್ತಾ ನರಕಕ್ಕೆ ದಾರಿ ಮಾಡಿಕೊಳ್ಳುವವರು. ಅವರು ನರಕದಲ್ಲಿ ಖಚಿತವಾಗಿ ಬೀಳುವವರೇ. ಅವರ ಪಾಪರಾಶಿಗೆ ತಕ್ಕಂತೆ ನರಕದಲ್ಲಿ ಅವರಿಗೆ ಸ್ಥಳಮೀಸಲು. ಭರಿಸಲಾರದ ನರಕಯಾತನೆಗೂ ಅವರು ಈಡಾಗುವುದು ನಿಶ್ಚಯ. ಆೞ್ವಾರರಿಗೆ ಇದೆಲ್ಲ ಗೊತ್ತು. ಅವರದು ತಪ್ಪುದಾರಿಯಲ್ಲಾ, ನಿತ್ಯಾನಂದ ಸುಖವನ್ನು ಅನುಭವಿಸುವ ಸನ್ಮಾರ್ಗವನ್ನು ಅವರು ಕಂಡುಕೊಳ್ಳಲಿಲ್ಲವಲ್ಲಾ, ಎಂದು ಅವರಲ್ಲಿ ಆೞ್ವಾರರಿಗೆ ಅನುಕಂಪ. ಆದ್ದರಿಂದ ಈ ಲೌಕಿಕರು ಕೆಟ್ಟುಹೋಗದಂತೆ ಮಾಡಬೇಕಾದದ್ದೇನು? ಭಕ್ತರ ಕೂಟದಲ್ಲಿ ಅವರು ಸೇರಿಕೊಳ್ಳುವಂತೆ ಅವರನ್ನು ಹುರಿದುಂಬಿಸುವುದೇ.

ಈ ಲೌಕಿಕರು ಎಲ್ಲೆಡೆಯೂ ಇದ್ದಾರೆ. ಹಳ್ಳಿಗಳಲ್ಲಿಯೂ ಅವರೇ, ನಗರಗಳಲ್ಲಿಯೂ ಅವರೇ, ಹಳ್ಳಿಯ ಸಾಮಾನ್ಯರಿಗೆ ಕೆಡಲು ಅವಕಾಶಗಳು ಕಡಮೆ. ಅದಕ್ಕೆ ತಕ್ಕಂತೆ ಅವರ ಪಾಪಕೃತ್ಯಗಳುಒಂದು ಬಗೆಯಲ್ಲಿ ಸೀಮಿತಗೊಂಡವು ಎನ್ನಬಹುದು. ನಗರವಾಸಿಗಳಾದರೋ ಕೆಡಲು ಅವಕಾಶಗಳು ಲೆಕ್ಕವಿಲ್ಲದಷ್ಟು. ಅವಕ್ಕೆ ತಕ್ಕಂತೆ ಅವರ ಪಾಪಕೃತ್ಯಗಳಿಗೂ ಮಿತಿಯಿಲ್ಲ. ಆದ್ದರಿಂದ ಅವರಿಗೆ ಲಭಿಸುವುದು ಬಹುಕಠಿಣವಾದ ನರಕದ ಶಿಕ್ಷೆಗಳು ಎನ್ನಬಹುದು.

ಈ ಪಾಶುರದಲ್ಲಿ ಆೞ್ವಾರರು ಲೌಕಿಕರನ್ನೆಲ್ಲಾ ಆದರದಿಂದ ಕರೆಯುತ್ತಾರೆ. ಕೈಮೀರಿ ಹೋಗುವುದಕ್ಕೆ ಮುಂಚೆಯೇ ಅವರು ತಮ್ಮ ಹಳೆಯ ದಾರಿಯನ್ನು ಬಿಟ್ಟುಬಿಡಲು ಮನಸ್ಸು ಮಾಡಬೇಕೆಂದೂ ಬೇಗಬೇಗ ಭಕ್ತಕೂಟದಲ್ಲಿ ಸೇರಿಕೊಂಡು ಬಿಡಬೇಕೆಂದೂ ವಾತ್ಸಲ್ಯದ ಕರೆ ಕೊಡುತ್ತಾರೆ.

ಭಕ್ತಕೂಟದಲ್ಲಿ ಆ ಲೌಕಿಕರು ಏನು ಮಾಡಬೇಕು? ತಮ್ಮನ್ನು ತಾವು ಶುದ್ಧಗೊಳಿಸಿಕೊಳ್ಳುವುದು ಮೊದಲ ಕೆಲಸ. ಜೊತೆಗೆ ಹಳ್ಳಿಯ

೫೯

ಸಾಮಾನ್ಯರಿಗೂ, ನಗರದ ಕಡುಪಾಪಿಗಳಿಗೂ ಅರಿವನ್ನುಂಟು ಮಾಡುವುದು. ಇವು ಅವರ ಕರ್ತವ್ಯ ಎನ್ನುತ್ತಾರೆ ಆೞ್ವಾರರು. ಅದನ್ನು ಮಾಡುವುದು ಹೇಗೆ? ಅದು ಹೀಗೆ: ಅವರೆಲ್ಲರ ಮನಸ್ಸನ್ನು ಮುಟ್ಟುವಂತೆಯೂ ಆಕರ್ಷಿಸುವಂತೆಯೂ “ನಮೋ ನಾರಾಯಣಾಯ” ಎಂದು ಚೆನ್ನಾಗಿ ಹಾಡಬೇಕು. ಆಗ ಏನಾಗುತ್ತದೆ? ಲೌಕಿಕರ ಮನಸ್ಸಿನಲ್ಲಿ ಹೃದಯಂಗಮವಾಗಿ ಈ ಮಂತ್ರನಾಟಿಹೋಗುತ್ತದೆ. ಒಂದಲ್ಲ ಒಂದು ದಿನ ಅವರಿಗೂ ಬುದ್ಧಿ ಬರುತ್ತದೆ. ತಾವು ನಡೆಯುವ ದಾರಿ ಸರಿಯಲ್ಲದ್ದು , ಅದು ತಪ್ಪುದಾರಿ ಎಂದು ಅರಿವಾಗುತ್ತದೆ. ಅವರು ಭಕ್ತವೃಂದದೊಡನೆ ಸೇರಿಕೊಳ್ಳುತ್ತಾರೆ. ಭಕ್ತರೊಂದಿಗೆ ಒಕ್ಕೊರಲಿನಿಂದ ಅವರು ಆ ದಿವ್ಯ ಮಂತ್ರವನ್ನು ಹಾಡುತ್ತಾರೆ. ಅವರು ಪರಿಶುದ್ಧರಾಗುತ್ತಾರೆ. ಅವರಿಗೂ ಸದ್ಗತಿ ಬರುತ್ತದೆ. ಎಂದರೆ ಅವರೂ ಅಧೋಗತಿಯಿಂದ ಉದ್ಧಾರವಾಗುತ್ತಾರೆ.

“ನಮೋ ನಾರಾಯಣಾಯ” ಎಂಬದನ್ನು “ತಿರುಮಂತ್ರ”-ಶ್ರೇಷ್ಠಮಂತ್ರ”- ಎನ್ನುತ್ತಾರೆ. ಓಂಕಾರದೊಂದಿಗೆ ಬೆರೆತು ಅದು “ಓಂ ನಮೋನಾರಾಯಣಾಯ” ಎಂಬ ಎಂಟು ಅಕ್ಷರಗಳ ಮಂತ್ರವಾಗುತ್ತದೆ. ಎಂದರೆ ಅದು ಅಷ್ಟಾಕ್ಷರೀ ಮಂತ್ರ. ಏಕಾಕ್ಷರೀ,ಪಂಚಾಕ್ಷರೀ, ಷಡಕ್ಷರೀ, ದ್ವಾದಶಾಕ್ಷರೀ ಮುಂತಾದ ಮಹಾ ಮಂತ್ರಗಳಂತೆಯೆ ಈ ಅಷ್ಟಾಕ್ಷರೀ ಮಂತ್ರವನ್ನು ಗುರುವಿನಿಂದ ಉಪದೇಶ ಪಡೆದು ಅನುಸಂಧಾನ ಮಾಡಬೇಕೆಂಬುದು ನಿಯಮ. ಆದರೆ, ಆೞ್ವಾರರ ಮನಸ್ಸು ಹೇಗಿದೆ ಕಂಡಿರಾ\!”ಅದು ಎಲ್ಲರನ್ನೂ ಪಾನವಗೊಳಿಸುವುದು. ಆಸಕ್ತಿಯಿಂದ, ಶ್ರದ್ಧೆಯಿಂದ, ಬಹಿರಂಗವಾಗಿ ಹಾಡುವ ಮನಸ್ಸು ನಿಮಗಿದ್ದರೆ ಸಾಕು, ನೀವು ನಿಜಭಕ್ತರಾಗುತ್ತೀರಿ. ಆದ್ದರಿಂದ, ಎಲ್ಲರೂ ಅದನ್ನು ಹಾಡಿ ನಲಿಯಿರಿ. ನಿತ್ಯಾನಂದ ಸುಖವನ್ನು ನೀವು ಪಡೆಯುವುದು ನಿಶ್ಚಯ” ಇದು ಅವರ ಮನಸ್ಸು; ಇದೇ ಅವರ ಆಶಯ. ವಿಶಿಷ್ಟಾದ್ವೈತ ಪಂಥಕ್ಕೆ ಈ ಮಂತ್ರ ಒಂದು ಊರುಗೋಲು.

ಗುರುವಿನಿಂದ ಉಪದೇಶ ಪಡೆದು ಈ ತಿರುಮಂತ್ರವನ್ನು ರಹಸ್ಯವಾಗಿ ಅನುಸಂಧಾನ ಮಾಡುತ್ತಾ ತಾವು ಸದ್ಗತಿ ಪಡೆದು ಸ್ವಾರ್ಥಸಾಧನೆ ಮಾಡುವುದರ ಬದಲಾಗಿ, ಶ್ರೀರಾಮಾನುಜರು ಊರಿನವರೆಲ್ಲರೂ ಸದ್ಗತಿ ಪಡೆಯಲೆಂಬ ಹೆಬ್ಬಯಕೆಯಿಂದ ಊರಿನ ದೇವಾಲಯದ ಗೋಪುರದ ತುದಿಯಿಂದ ರಹಸ್ಯವನ್ನು ಘೋಷಿಸಿ ಬಯಲು ಮಾಡಿಬಿಟ್ಟರಲ್ಲವೇ? ಗುರುಗಳ ಕಡುಕೋಪಕ್ಕೂ ತುತ್ತಾದರಲ್ಲವೇ? ಈ ನಿಃಸ್ಥಾವರ್ಥ ಭಾವನೆಯನ್ನು ಅವರು ಈ ಆೞ್ವಾರರನ್ನು ಅನುಕರಿಸಿ ಪಡೆದಿರಬಹುದಲ್ಲವೇ?

೬೦

೫. ಅಂಡಕ್ಕುಲಕ್ಕುಕ್ಕಧಿಪತಿಯಾಹಿ ಅಶುರರಿರಾಕ್ಕದರೈ,

ಇಂಡಕ್ಕೂಲತ್ತೌಯೆಡುತ್ತುಕ್ಕಳೈನ್ದ ಇರುಡೀಕೇಶನ್ ಱನಕ್ಕು

ತೊಂಡಕ್ಕುಲತ್ತು ಉಳ್ಳೀರ್ ವಂದು ತೊೞುದು ಆಯಿರನಾಮಂಚೊಲ್ಲಿ

ಪಂಡೈಕ್ಕುಲತ್ತೈತವಿರ್ ನ್ದು ಪಲ್ಲಾಣ್ಡು ಪಲ್ಲಾಯಿರತ್ತಾಣ್ಡೆನ್ ಮಿನೇ

ಅಂದಕ್ಕುಲತ್ತುಕ್ಕು= ಅಂಡಗಳ ಕೂಟಕ್ಕೆ, ಅಧಿಪತಿ= ಒಡೆಯ , ಆಹಿ= ಆಗಿ, ಅಶುರರ್ ಇರಾಕ್ಕದರೈ= ಅಸುರರ ಮತ್ತು ರಾಕ್ಷಸರ, ಇಂಡೈಕ್ಕೂಲತ್ತೈ=ಮಿತಿಮೀರಿ ಬೆಳೆದ ಕೂಟಗಳನ್ನು, ಎಡುತ್ತು= ಒಟ್ಟುಗೂಡಿಸಿ, ಕಳೈನ್ದ= ನಿರ್ಮೂಲಗೊಳಿಸಿದ, ಇರುಡೀಕೇಶನ್ ತನಕ್ಕು= ಹೃಷೀಕೇಶನಾದ ಭಗವಂತನಿಗೆ, ತೊಂಡಕ್ಕುಲತ್ತಿಲ್= ದಾಸ್ಯ ಮಾಡುವವರ ಕೂಟದಲ್ಲಿ, ಉಳ್ಳೀರ್= ಉಳ್ಳವರೇ, ಪಂಡೈ= ಹಳೆಯ \(ಲೋಕವಸ್ತುಗಳನ್ನು\)ಬೇಡುವ, ಕುಲತ್ತೈ=ಸ್ವಭಾವವನ್ನು, ತವಿರ್ನ್ದು= ಬಿಟ್ಟುಕೊಟ್ಟು\(ತೊಲಗಿಸಿಕೊಂಡು\), ವನ್ದು=\(ನಮ್ಮೊಡನೆ\)ಬಂದು, ಅಡಿ=ಭಗವಂತನ ಪಾದಘಳನ್ನು, ತೊೞುದು=ಸೇವಿಸಿ, ಆಯಿರನಾಮಮ್= ಭಗವಂತನ ಸಾವಿರ ಹೆಸರುಗಳನ್ನೂ, ಶೊಲ್ಲಿ= ಹೇಳಿ, ಪೂಜಿಸಿ, ತರುವಾಯ, ಪಲ್ಲಾಣ್ಡು ಪಲ್ಲಾಯಿರತ್ತಾಣ್ಡು ಎನ್ ಮಿನೇ= ಭಗವಂತನಿಗೆ ಚಿರಕಾಲವೂ ಮಂಗಳ ಎಂದು ಹೇಳಿರಿ.

ಅಂದಗಳ ಕೂಟಕ್ಕೆ ಒಡೆಯನಾಗಿ,ಮಿತಿಮೀರಿ ಬೆಳೆದ ಅಸುರರ ಮತ್ತು ರಾಕ್ಷಸರ ಕೂಟಗಳನ್ನು ಒಟ್ಟಾಗಿ ನಿರ್ಮೂಲನೆಗೊಳಿಸಿದ ಹೃಷೀಕೇಶನಾದ ಭಗವಂತನಿಗೆ ದಾಸ್ಯಮಾಡುವವರ ಕೂಟದಲ್ಲಿರುವವರೇ, ನಿಮ್ಮ ಹಳೆಯ ಬೇಡುವ ಸ್ವಭಾವವನ್ನು ತೊಲಗಿಸಿಕೊಂಡು ನಮ್ಮೊಡನೆ

೬೧

ಬಂದು ಭಗವಂತನ ಪಾದಗಳನ್ನು ಸೇವಿಸಿ, ಸಹಸ್ರನಾಮಗಳಿಂದ ಭಜಿಸಿ ಭಗವಂತನಿಗೆ ಚಿರಕಾಲ ಮಂಗಳವೆನ್ನಿರಿ.\(5\)

ಭಗವಂತನನ್ನು “ಅಖಿಲಾಂಡಕೋಟಿ ಬ್ರಹ್ಮಾಂಡ ನಾಯಕ” ಎನ್ನುತ್ತಾರೆ.

ಬ್ರಹ್ಮಾಂಡದಲ್ಲಿರುವ ಚರಾಚರ ವಸ್ತುಗಳನ್ನೆಲ್ಲವನ್ನೂ ಭಗವಂತ ಬ್ರಹ್ಮನ ರೂಪಗೊಂಡು ಸೃಷ್ಟಿಸುತ್ತಾನೆ. ಅವುಗಳ ಒಂದೊಂದರಲ್ಲೂ ಅಂತರ್ಯಾಮಿಯಾಗಿ ಇದ್ದುಕೊಂಡು ಎಲ್ಲಕ್ಕೂ ರಕ್ಷಕನಾಗಿ ಇರುತ್ತಾನೆ. ಕಡೆಯಲ್ಲಿ ಪ್ರಳಯಕಾಲದಲ್ಲಿ ಅವುಗಳನ್ನು ಲಯಗೊಳಿಸಿ, ಸೂಕ್ಷ್ಮರೂಪದಲ್ಲಿ ಅವೆಲ್ಲವನ್ನು ತನ್ನ ಉದರದಲ್ಲಿ ಇಟ್ಟುಕೊಂಡು ಮುಂದೆ ಸೃಷ್ಟಿಗೆ ಕಾರಣನಾಗುತ್ತಾನೆ. ಹೀಗೆ, ಸೃಷ್ಟಿಯ ವಸ್ತುಗಳಲ್ಲೆಲ್ಲಾ ಅವನಿದ್ದರೂ ಸಹ ಸೃಷ್ಟಿಗೆ ಅತೀತನಾಗಿ,ಶಾಶ್ವತನಾಗಿ ಇರುತ್ತಾನೆ. ಆದ್ದರಿಂದ, ಬ್ರಹ್ಮಾಂಡಕ್ಕೆ ಅಧಿಪತಿ ಅವನು-ಬ್ರಹ್ಮಾಂಡ ನಾಯಕ.

ಸೃಷ್ಟಿಯ ಆದಿಯಲ್ಲಿ ಕಶ್ಯಪ ಪ್ರಜಾಪತಿಗೆ ದಿತಿ, ಅದಿತಿ ಎಂಬ ಇಬ್ಬರು ಹೆಂಡಿರು. ಅದಿತಿಯ ಮಕ್ಕಳು ದೇವತೆಗಳು. ದಿತಿಯ ಮಕ್ಕಳು ದೈತ್ಯರು-ಅಸುರರು. ಅಸುರರೂ ಸುರರೂ\(ದೇವತೆಗಳು\) ದಾಯಾದಿಗಳು. ಅಸುರರು ದೇವತೆಗಳ ಕಡು ಶತ್ರುಗಳು. ಉತ್ತಮ ವಂಶದವರಾದರೂ ಅವರಿಗೆ ಆಶೆ, ಅಸೂಯೆ, ಕ್ರೋಧಗಳು ಹೇಳತೀರದಷ್ಟು. ಅಮೃತ ಮಥನದ ಕಾಲದಿಂದಲೂ ತಮಗೆ ಪಕ್ಷಪಾತ ನಡೆಯಿತೆಂದು ಅಸುರರಿಗೆ ದೇವತೆಗಳ ಮೇಲೆಯೂ ಭಗವಂತನ ಮೇಲೆಯೂ ಆಕ್ರೋಶ. ಅಸುರರು ಬಹಳ ಬಲರಾಶಿಗಳು. ಹೇಗಾದರೂ ಸೇಡು ತೀಇಸಿಕೊಳ್ಳಬೇಕೆಂದು ದೇವತೆಗಳಿಗೆ ಕಿರುಕುಳ ಕೊಡುವುದರಲ್ಲೂ, ದೇವೇಂದ್ರನನ್ನು ಪದಚ್ಯುತಿಗೊಳಿಸಿ ಕಷ್ಟಕ್ಕೆ ಈಡು ಮಾಡುವುದರಲ್ಲಿಯೂ ಅವರು ನಿಸ್ಸೀಮರು. ಹಾಗೆ ಮಾಡುವುದೇ ಅವರಿಗೆ ಆನಂದ. ಈ ಕಾರಣದಿಂದ ಅವರು ದೇವತೆಗಳೊಡನೆ ಪದೇಪದೇ ಯುದ್ಧ ಮಾಡುತ್ತಲೇ ಇದ್ದರು. ಒಂದೊಂದು ಸಲ ದೇವತೆಗಳಿಗೆ ಕಷ್ಟಬಂದಾಗಲೂ ದೇವತೆಗಳ ನೆರವಿಗೆ ಬಂದು, ಭಗವಂತ ದುಷ್ಟಪ್ರವೃತ್ತಿಯ ಅಸುರರನ್ನು ಸೋಲಿಸಿ, ಓಡಿಸಿ, ನಿರ್ಮೂಲಗೊಳಿಸಿ

೬೨

ದೇವತೆಗಳು ಸುಖದಿಂದ ಸ್ವರ್ಗವಾಸ ಮಾಡುವಂತೆ ಕರುಣಿಸಿದನು.

ರಾಕ್ಷಸರು ಐಶ್ವರ್ಯಾರ್ಥಿಗಳು.ಪರಮಲೋಭಿಗಳು. ಈ ಕಾರಣದಿಂದ ಐಶ್ವರ್ಯವಿರುವ ಕಡೆಗಳಲ್ಲೆಲ್ಲಾ ಅವರ ಕೋಟಲೆ ಕಿರುಕುಳಗಳು ಹೆಚ್ಚು. ಐಶ್ವರ್ಯವನ್ನು ಕಸಿದುಕೊಂಡು ಹೋಗುವುದು ಮತ್ತು ಅದನ್ನು ಭದ್ರವಾಗಿ ಶೇಖರಿಸಿ ಇಡುವುದು ಅವರ ಕೆಲಸ. ಹೀಗೆ, ರಾಕ್ಷಸರೂ ದುಷ್ಟರೇ. ಇವರನ್ನು ನಿರ್ಮೂಲಗೊಳಿಸಿದ್ದು ಭಗವಂತ.

ಭಗವಂತನಿಗೆ ಹೃಷೀಕೇಶ ಎಂಬ ಹೆಸರಿದೆ. ಅವನು ಹೃಷೀಕೇಶಕ್ಕೆ ಈಶ. ಹೃಷೀಕ ಎಂದರೆ ಇಂದ್ರಿಯಗಳು. ಅದಕ್ಕೆ ಈಶ ಅಥವಾ ಒಡೆಯ ಅವನು.ಮನುಷ್ಯನ ಎಲ್ಲ ಕರ್ಮಗಳಿಗೂ ಇಂದ್ರಿಯಗಳು ಮತ್ತು ಮನಸ್ಸು ಕಾರಣ. ಇಂದ್ರಿಯಗಳಿಗೆ ಆಳಾದರೆ ಮನಸ್ಸು ಕೆಡುತ್ತದೆ. ಅದರಿಂದ ಮನುಷ್ಯನು ಪಾಪಕರ್ಮಗಳಲ್ಲಿ ತೊಡಗುತ್ತಾನೆ. ಇಂದ್ರಿಯಗಳಿಗೆ ಒಡೆಯನಾಗಿರುವ ಭಗವಂತನ ಕೈಂಕರ್ಯಗಳನ್ನು ಮನುಷ್ಯ ನಡಸುತ್ತಾ ಬರುವುದರಿಂದ, ಅವನಿಗೂ ಇಂದ್ರಿಯಗಳ ಮೇಲೆ ಒಡೆತನ ಕ್ರಮಕ್ರಮವಾಗಿ ಉಂಟಾಗುತ್ತದೆ. ಲೋಕವಸ್ತುಗಳ ಮತ್ತು ಲೋಕಸುಖದ ಕಡೆಗೆ ಗಮನ ಹರಿಸಿದಷ್ಟೂ ಮನುಷ್ಯ ಲೌಕಿಕನಾಗುತ್ತಾನೆ. ಅದಕ್ಕೆ ಬದಲಾಗಿ, ಪರಮಾತ್ಮನತ್ತ ಅದನ್ನು ಹರಿಯಗೊಟ್ಟಷ್ಟೂ ಪರಮಾತ್ಮನ ಅನುಗ್ರಹಕ್ಕೆ ಭಾಗಿಯಾಗುತ್ತಾನೆ. ಆದ್ದರಿಂದ, ಮನುಷ್ಯ ಹೃಷೀಕೇಶನಿಗೆ ಪೂರ್ತಿಯಾಗಿ ಶರಣಾಗಬೇಕೆಂಬುದರ ಅರ್ಥ ಇದೇ.

ಬೇಡುವುದು ಮನುಷ್ಯನ ಸ್ವಭಾವ. ಅವನ ಬೇಡಿಕೆಯೆಲ್ಲವೂ ತನ್ನ ಕಷ್ತದುಃಖಗಳ ನಿವಾರಣೆಯಾಗಬೇಕೆಂದು, ತನಗೆ ಸಂಪತ್ತು ಹೆಚ್ಚಬೇಕು, ಸುಖಸಂತೋಷಗಳು ಹೆಚ್ಚಬೇಕೆಂದೂ ಆಗಿರುತ್ತದೆ. ಎಂದರೆ, ಮಾನವನ ಬೇಡಿಕೆಗಳು ಅವನ ಸ್ವಾರ್ಥಕ್ಕಾಗಿ, ಮತ್ತು ಕ್ಷಣಿಕವಾದ ಸುಖಾನುಭವಕ್ಕಾಗಿ. ಕೆಳಮಟ್ಟದ ಪುರುಷಾರ್ಥ ಸಾಧನೆಗಾಗಿ. ಈ ಸ್ವಭಾವವನ್ನು ಆೞ್ವಾರರು “ಹಳೆಯಸ್ವಭಾವ” ಎನ್ನುತ್ತಾರೆ. ಭಗವಂತನ ಅನುಗ್ರಹಕ್ಕೆ ಪಾತ್ರರಾಗಬೇಕೆಂದು ಬಯಸುವವರು ಅವರ ಈ ಹಳೆಯ ಸ್ವಭಾವವನ್ನು ತೊಲಗಿಸಿಬಿಡಬೇಕು. ಸ್ವಾರ್ಥಕ್ಕಾಗಿ ಬೇಡುವ ಹಳೆಯ ಚಾಳಿಯನ್ನು ಭಗವಂತನ ಸೇವೆ ಮಾಡುವಲ್ಲಿ ಸ್ವಭಾವಕ್ಕೆ ಮಾರ್ಪಡಿಸಿಕೊಂದರೆ, ಅವರು ಭಗವಂತನ

೬೩

ಪಾದಸೇವೆಗೆ ಅರ್ಹರಾಗುತ್ತಾರೆ. ಆಗ ಅವರು ಭಕ್ತಕೂಟದಲ್ಲಿ ಕಲೆತುಕೊಳ್ಳಬಹುದು. ಭಗವಂತನನ್ನು ಅವನ ಸಾವಿರ ನಾಮಗಳಿಂದ ಭಜಿಸಬಹುದು. ಭಜನೆ, ನಾಮ ಸಂಕೀರ್ತನೆ ಮಾಡುತ್ತಮಾಡುತ್ತ ಇರುವುದೇ ಭಗವಂತನಿಗೆ ಕೋರುವ ಮಂಗಳವೆನ್ನಿಸುತ್ತದೆ.

೬. ಎನ್ದೈ ತನ್ದೈ ತನ್ದೈತನ್ದೈ ತಮ್ಮೂತ್ತಪ್ಪನ್ ಏೞ್ ಪಡಿಕಾಲ್ ತೊಡಂಗಿ,

ವನ್ದು ವೞಿ ವೞಿ ಯಾಟ್ಟೆಯ್ ಕಿರೋಮ್ ತಿರುವೋಣತ್ತಿರುವಿೞಿವಿಲ್,

ಅನ್ದಿಯಮಾ ಪೋದಿಲರಿಯುವಾಹಿ ಯರಿಯೈಯೞುತ್ತವನೈ,

ಪನ್ದನೈತೀರಪ್ಪಲ್ಲಾಣ್ಡು ಪಲ್ಲಾಯಿರತ್ತಾಣ್ಡೆನ್ ಱು ಪಾಡುದುಮೇ.

ಎನ್ದೈ= ನನ್ನ ತಂದೆ, ತನ್ದೈ= ನನ್ನ ತಂದೆಯ ತಂದೆಯೂ, ತನ್ದೈ= ಅವರ ತಂದೆಯೂ, ತನ್ದೈ= ಅವರ ತಂದೆಯೂ, ತಮ್ಮೂತ್ತಪ್ಪನ್= ಅವರ ತಂದೆಯ ತಾತನೂ-ಹೀಗೆ ಏೞ್= ಏಳು, ಪಡಿಕಾಲ್= ತಲೆಮಾರುಗಳ ಕಾಲದಿಂದ, ವೞಿವೞು= ಪರಂಪರೆಯಾಗಿ, ಕ್ರಮತಪ್ಪದಂತೆ, ವನ್ದು=ಬಂದು, ಆಟ್ ಚೆಯ್ ಕಿನ್ಱೋಮ್= ಸೇವೆ ಮಾಡುತ್ತಿದ್ದೇವೆ, ತಿರು=ಪವಿತ್ರವಾದ, ಓಣಮ್= ಶ್ರವಣ ನಕ್ಷತ್ರದಲ್ಲಿ, ತಿರು=ಶ್ರೇಷ್ಠವಾದ, ವಿೞಿವಿಲ್= ದಿನದಂದು, ಅಮ್= ಸುಂದರವಾದ, ಅನ್ದಿ= ಮುಚ್ಚಂಜೆಯ, ಅರಿ= ಹರಿಯ\(ಎಂದರೆ, ನರಹರಿಯ\), ಉರು=ರೂಪ, ಆಹಿ=ಆಗಿ, ಅರಿಯೈ= ಶತ್ರುವನ್ನು, ಅೞಿತ್ತವನೈ= ನಾಶಮಾಡಿದ ಪರಮಾತ್ಮನ, ಪನ್ದನೈ= ಆಯಾಸವು, ತೀರ=ತೀರುವಂತೆ, ಪಲ್ಲಾಣ್ಡು ಪಲ್ಲಾಯಿರತ್ತಾಣ್ಡು= ಚಿರಕಾಲ ಮಂಗಳ, ಎನ್ಱು= ಎಂದು, ಪಾಡುದುಮೇ= ಹಾಡೋಣ.

ನನ್ನ ತಂದೆಯೂ, ತಾತನೂ, ಮುತ್ತಾತನೂ, ಅವರ ತಂದೆಯೂ, ತಾತನೂ-ಹೀಗೆ ಏಳು ತಲೆಮಾರುಗಳಿಂದ ಪರಂಪರೆಯಾಗಿ ಕ್ರಮತಪ್ಪದಂತೆ ಬಂದು ಭಗವಂತನ ಸೇವೆ ಮಾಡುತ್ತಿದ್ದೇವೆ. ಪವಿತ್ರವಾದ ಶ್ರವಣನಕ್ಷತ್ರದ ಶ್ರೇಷ್ಠದಿನದ ಸುಂದರವಾದ

೬೪

ಮುಚ್ಚಂಜೆಯ ಸಮಯದಲ್ಲಿ ನರಹರಿ ರೂಪ ತಳೆದು ಶತ್ರುಸಂಹಾರ ಮಾಡಿದ ಪರಮಾತ್ಮನ ಆಯಾಸ ತೀರುವಂತೆ ಅವನಿಗೆ ಚಿರಕಾಲ ಮಂಗಳವೆಂದು ಹಾಡೋಣ. \(6\)

ವಾೞೂಟ್ಪಟ್ಟು-ಎಂಬ ಮೂರನೆಯ ಪಾಶುರದಲ್ಲಿ ಏಳು ತಲೆಮಾರುಗಳ ವಿಷಯ ಬಂದಿದೆ. ಅದರ ವಿವರಣೆಯಲ್ಲಿ ಕಂಡುಬಂದಿದ್ದ ಸಂದೇಹ ಉಲ್ಲಿ ನಿವೃತ್ತಿಯಾಗಿದೆ. ಹಿಂದಿನ ಆರು ತಲೆಮಾರುಗಳು ಮತ್ತು ಈಗ ಬಾಳುತ್ತಿರುವ ಒಂದು ತಲೆಮಾರು-ಒಟ್ಟು ಏಳುತಲೆಮಾರುಗಳಾಗುತ್ತವೆ. ಪರಂಪರೆಯಾಗಿ, ಕ್ರಮತಪ್ಪದಂತೆ ನಡೆಸಿಕೊಂಡು ಬಂದ ಯಾವ ಪದ್ಧತಿಯಾಗಲ್ಲಿ, ಯಾವ ಕರ್ಮವೇ ಆಗಲಿ, ಅದು ಬೇರೂರಿ ನಿಲ್ಲುತ್ತದೆ. ಅದನ್ನು ಮಾರ್ಪಡಿಸಲು ಆಗುವುದಿಲ್ಲ. ತಲೆಮಾರುಗಳ ಅಭ್ಯಾಸ ಬಲದಿಂದ ಅದು “ಸಂಸ್ಕಾರ”ವಾಗಿ ಬಿಡುತ್ತದೆ. ಈ “ಸಂಸ್ಕಾರ” ರಕ್ತಗತವಾಗಿ ಉಳಿಯುತ್ತದೆ. ಉದಾಹರಣೆಗೆ- ಏಕಾದಶೀ ವ್ರತವನ್ನು ನಡಸುವವರಲ್ಲಿ ಕೆಲವರು ವ್ರತ ನಿಯಮಗಳನ್ನು ಕಟ್ಟುನಿಟ್ಟಾಗಿ ಪಾಲಿಸುತ್ತಾರೆ. ಏಕಾದಶಿಯ ದಿನ ಶುದ್ಧ ಉಪವಾಸ ಮಾಡುತ್ತಾರೆ. ಭಗವಂತನನ್ನು ಮನಸಾರ ಪೂಜಿಸಿ, ಅನಂತರ ತೆಗೆದುಕೊಳ್ಳುವ “ತೀರ್ಥ”ವೊಂದನ್ನು ಬಿಟ್ಟರೆ, ಬೇರೆ ಏನನ್ನೂ ಅವರು ಆ ದಿನವೆಲ್ಲಾ ಉಣ್ಣುವುದೂ ಇಲ್ಲ, ಕುಡಿಯುವುದೂ ಇಲ್ಲ. ಪೂಜೆ ಮೊದಲಾದ ಪಾರಮಾರ್ಥಿಕ ವಿಷಯಗಳಲ್ಲೇ ಅವರು ಮನಸ್ಸಿಟ್ಟಿರುತ್ತಾರೆ. ರಾತ್ರಿ ಜಾಗರಣೆ ನಡಸುತ್ತಾರೆ. ರಾತ್ರಿಯೆಲ್ಲಾ ಭಜನೆ, ಹರಿಕಥೆ ಮುಂತಾದುವುಗಳಿಂದ ಕಾಲ ಕಳೆಯುತ್ತಾರೆ. ಮರುದಿನ, ಎಂದರೆ ದ್ವಾದಶಿಯ ದಿನ ಬೆಳಗ್ಗೆ ಎದ್ದು ಪೂಜಾದಿಗಳನ್ನು ಯಥಾವತ್ತಾಗಿ ನಡಸಿ ಅನಂತರ ಪಾರಣೆ ಮಾಡುತ್ತಾರೆ. ಅಂದಿನ ಊಟದಲ್ಲಿಯೂ ಕಟ್ಟುಪಾಡು ಪಾಲಿಸುತ್ತಾರೆ. ಸಾರಿಗೆ ಹುಳಿ ಇಲ್ಲ. ಅಗಸೆಸೊಪ್ಪಿನ ಪಲ್ಯ ಮತ್ತು ನೆಲ್ಲಿಚೆಟ್ಟಿನ ಚಟ್ನಿ. ಅಂದು ಹಗಲು ನಿದ್ದೆ ಮಾಡುವುದಿಲ್ಲ.ಈ ಎಲ್ಲ ನಿಯಮಗಳನ್ನೂ ಚಾಚೂ ತಪ್ಪದಂತೆ ಪಾಲಿಸುತ್ತಾರೆ. ಇನ್ನೊಂದು ಉದಾಹರಣೆ ಕೊಡಬಹುದು: ಶಿವರಾತ್ರಿಯ ದಿನಪೂರ್ತಿ ಉಪವಾಸವಿದ್ದು ರಾತ್ರಿಯೆಲ್ಲವೂ ಜಾವಜಾವಕ್ಕೂ ನಡಸಬೇಕಾದ ಸ್ನಾನ ಪೂಜಾದಿಗಳನ್ನು ವಿಧಿವತ್ತಾಗಿ ಮಾಡಿ ಮಾರನೆಯ ದಿನ ಪಾರಣೆ ನಡಸುತ್ತಾರೆ. ಅಭ್ಯಾಸ ಬಲದಿಂದ ಪಡೆದ ಸಂಸ್ಕಾರಬೆಂಬುದು ಇದು. ಹಾಗೆಯೇ, ಭಗವಂತನಿಗೆ ಕೈಂಕರ್ಯಗಳನ್ನು ಅಭ್ಯಾಸ ಬಲದಿಂದ ನಡಸುತ್ತಾ ಬಂದರೆ, ಅದು ಯೋಗವಾಗಿ ಪರಿಣಮಿಸುತ್ತದೆ. ಆದ್ದರಿಂದಲೇ, ಆೞ್ವಾರರು ಏಳುತಲೆಮಾರುಗಳ ಸಂಸ್ಕಾರಕ್ಕೆ ಅಷ್ಟು ಪ್ರಾಮುಖ್ಯತೆ ಕೊಟ್ಟಿರುವುದು.

೬೫

ಭಗವಂತ ಅವತರಿಸಿದ ನಕ್ಷತ್ರವನ್ನು “ವಿಷ್ಣುನಕ್ಷತ್ರ” ಎನ್ನುತ್ತಾರೆ. ಅದು ಶ್ರವಣ ಆಗಬಹುದು; ರೋಹಿಣೋ ಆಗಬಹುದು ಅಥವಾ ಬೇರೆ ಯಾವುದೇ ನಕ್ಷತ್ರ ಆಗಬಹುದು. ಶ್ರವಣ ನಕ್ಷತ್ರವಲ್ಲದಿದ್ದರೂ ಅದು ಶ್ರವಣದ ಅಂಶ ನಕ್ಷತ್ರವೆನ್ನಿಸಿಕೊಳ್ಳುತ್ತದೆ. ಅವತಾರದ ನಕ್ಷತ್ರವನ್ನು ಹೇಳದೆ ಇದ್ದಾಗಲೂ, ಅದನ್ನು ಶ್ರವಣ- ತಿರುವೋಣಂ ಎಂದು ವಿವರಿಸುವುದು ವಾಡಿಕೆ.

ಅವತಾರಗಳಲ್ಲಿ ಕೆಲವಕ್ಕೆ ನಕ್ಷತ್ರದ ಪ್ರಾಮುಖ್ಯತೆ ಇದೆ. ಮತ್ತೆ ಕೆಲವಕ್ಕೆ ದಿನದ ಪ್ರಾಮುಖ್ಯತೆ ಬರುತ್ತದೆ. ಇನ್ನೂ ಕೆಲವಕ್ಕೆ ದಿನವೂ ಮುಖ್ಯ, ನಕ್ಷತ್ರವೂ ಮುಖ್ಯ, ಉದಾಹರಣೆಗೆ- ರಾಮಾವತಾರ ಆದದ್ದು ಚೈತ್ರಶುದ್ಧ ನವಮಿ, ಪುನರ್ವಸು ನಕ್ಷತ್ರದಲ್ಲಿ. ಆದತೆ ಅದನ್ನು “ರಾಮನವಮಿ” ಎನ್ನುತ್ತಾರೆ. ಇಲ್ಲಿ ನವಮಿ ತಿಥಿಯೇ ಮುಖ್ಯವಾಯಿತು. ಕೃಷ್ಣಾವತಾರ ಆದದ್ದು ಶ್ರಾವಣ ಬಹುಳ ಅಷ್ಟಮಿ, ರೋಹಿಣೀ ನಕ್ಷತ್ರದಲ್ಲಿ. ಅದನ್ನು “ಕೃಷ್ಣಾಷ್ಟಮಿ” ಎಂದು ಅಷ್ಟಮಿಯನ್ನು ಪ್ರಧಾನವಾಗಿ ಮಾಡೀದ್ದಾರೆ. ರೋಹಿಣಿ ನಕ್ಷತ್ರವೇ ಮುಖ್ಯ ಎನ್ನುವವರೂ ಇದ್ದಾರೆ. “ಕೃಷ್ಣಜಯಂತಿ” ಎಂಬ ಹೆಸರಿನಲ್ಲಿ ನಡಸುವವರಿಗೆ ಅಷ್ಟಮಿಯೂ, ರೋಹಿಣಿಯೂ ಎರಡೂ ಮುಖ್ಯ. ಹಾಗೆಯೇ ನರಸಿಂಹಾವತಾರ ಆದದ್ದು ವೈಶಾಖ ಶುದ್ಧ ತ್ರಯೋದಶಿ. ಇಲ್ಲಿ ನಕ್ಷತ್ರಕ್ಕೆ ಪ್ರಾಮುಖ್ಯತೆ ಕೊಟ್ಟಿಲ್ಲ. ದಿನಕ್ಕೇ ಪ್ರಾಮುಖ್ಯ. ದಿನ, ನಕ್ಷತ್ರಗಳಲ್ಲದೆ, ಅವತಾರ ಕಾಲವೂ ಮುಖ್ಯ ಎನ್ನುತ್ತಾರೆ. ರಾಮಾವತಾರ ಸುಮಾರು ನಡುಹಗಲು; ಕೃಷ್ಣಾವತಾರ ಸುಮಾರು ಕಡುರಾತ್ರಿ; ನರಸಿಂಹಾವತಾರ ಮೂರೂ ಮುಚ್ಚಂಜೆ.

ಅಸುರನಾದ ಹಿರಣ್ಯಕಶಿಪು ಲೋಕಕಂಟಕನಾಗಿ ಮೂರುಲೋಕಗಳನ್ನೂ ಪೀಡಿಸುತ್ತಿದ್ದ. ಅವನಿಗೆ ಪ್ರಹ್ಲಾದನೆಂಬ ಸುಪುತ್ರ ಜನಿಸಿದ. ಅವನು ಚಿಕ್ಕಂದಿನಿಂದಲೂ ಹರಿಯ ಅನನ್ಯ ಭಕ್ತ. ಹಿರಣ್ಯಕಶಿಪುವಾದರೋ ಹರಿಯ ಪರಮ ಶತ್ರು. ತನ್ನ ಮಗ ತನಗೆ ಕಡುಶತ್ರುವಾದ ಹರಿಯನ್ನು ಸ್ಮರಿಸದಂತೆ ಮಾಡಬೇಕೆಂಬ ಉದ್ದೇಶದಿಂದ ನಡಸಿದ ಉಪಾಯಗಳೆಲ್ಲ ವ್ಯರ್ಥವಾದವು. ಅವನನ್ನು ಕೊಲ್ಲಿಸಲು ಮಾಡಿದ ಪ್ರಯತ್ನಗಳೂ ವ್ಯರ್ಥವಾದವು. ಅವನನ್ನು ಎಲ್ಲ ವಿಧದ ಚಿತ್ರಹಿಂಸೆಗೂ ಒಳಗು ಮಾಡಿದ.

೬೬

ಯಾವುದೂ ಕೈಗೂಡದೆ, ಕಡೆಗೆ ಅವನನ್ನು ತನ್ನೆದುರಿಗೆ ಕರೆಸಿಕೊಂಡ. “ಎಲ್ಲಿ ನಿನ್ನ ಆ ಹರಿ? ಇಲ್ಲಿ ಇದ್ದರೆ ಹೊರಕ್ಕೆ ಬರಲಿ”-ಎಂದು ಕೋಪದಿಂದ ಕಂಬವನ್ನು ಕಾಲಿನಿಂದ ಒದೆದ ಕೂದಲೇ ಆ ಉಕ್ಕಿನ ಕಂಬ ಬಿರಿಯಿತು. ತಲೆಯಿಂದ ಕುತ್ತಿಗೆಯವರೆಗೆ ಸಿಂಹವಾಗಿಯೂ, ಕುತ್ತಿಗೆಯಿಂದ ಕೆಳಕ್ಕೆ ನರನಾಗಿಯೂ ನರಸಿಂಹಾವತಾರವಾಯಿತು. ಈ ವಿಚಿತ್ರ ರೂಪಕ್ಕೆ ಕಾರನ ಹಿರಣ್ಯಕಶಿಪು ಪಡೆದಿದ್ದ ವಿಚಿತ್ರ ವರವೇ. “ತನಗೆ ಹಗಲು ಆಗಲಿ, ರಾತ್ರಿ ಆಗಲಿ, ನೆಲದ ಮೇಲಾಗಲಿ, ನೀರಿನಲ್ಲಾಗಲಿ, ಆಕಾಶದಲ್ಲಾಗಲಿ, ಸಾವು ಕೂಡದು. ಮನುಷ್ಯನಿಂದಾಗಲಿ, ದೇವತೆಯಿಂದಾಗಲಿ, ಮೃಗದಿಂದಾಗಲಿ ಮರಣಕೂಡದು, ಆಯ್ದುಧದಿಂದ ಸಾವು ಕೂಡದು.......” ಇತ್ಯಾದಿಯಾಗಿ ತನಗೆ ಸಾವು ಬರುವುದೇ ಅಸಾಧ್ಯವಾಗುವಂತೆ ವರದಿಂದ ತನ್ನನ್ನು ಭದ್ರಮಾಡಿಕೊಂಡಿದ್ದ. ಆದ್ದರಿಂದಲೇ ನರಮೃಗರೂಪದ ಅವತಾರವಾಯಿತು. ಮುಚ್ಚಂಜೆಯಲ್ಲಿ ಹೊಸಲಿನ ಮೇಲೆ ಉಗುರುಗಳಿಂದ ಅವನ ಹೊಟ್ಟೆ ಬಗೆದು ಕರುಳನ್ನು ಕಿತ್ತು ಅವನನ್ನು ಕೊಲ್ಲಲಾಯಿತು. ಹಾಗೆ ನಡೆದದ್ದು ಉಗ್ರನಾರಸಿಂಹನಿಂದ. ಮತ್ತೆ ಅವನು ಪ್ರಸನ್ನ ನರಸಿಂಹನಾಗಿದ್ದು ಲಕ್ಷ್ಮೀದೇವಿ ಮತ್ತು ಪ್ರಹ್ಲಾದರ ಪ್ರಾರ್ಥನೆಯಂತೆ.

ಈ ದುಷ್ಟ ಅಸುರನ ನಿಗ್ರಹದಲ್ಲಿ ಭಗವಂತ ಬಹಳ ಆಯಾಸಗೊಂಡಿರುವನೆಂದೂ, ಅದು ತೀರುವವರೆಗೆ, ತೀರುವ ಹಾಗೆ ಭಕ್ತರೆಲ್ಲರೂ ಒಟ್ಟಾಗಿ ಕಲೆತು ಭಗವಂತನಿಗೆ ಮಂಗಳ ಹಾಡಬೇಕೆಂದೂ ಆೞ್ವಾರರ ಆಶಯ. ಪ್ರಿಯವಾದ ವಿಷಯವನ್ನು ಗಾನರೂಪದಲ್ಲಿ ಹಿತವಾಗಿ ಹಾಡೀದರೆ ಆಯಾಸ ನೀಗುವುದು ನಿಶ್ಚಯ. ಭಜನೆ, ಕೀರ್ತನೆಗಳಿಗೆ ಇರುವ ಶ್ರೇಷ್ಠತೆ ಇದು. ಆೞ್ವಾರರು ತಾವೇ ಸ್ವತಃ ಕಷ್ಟವನ್ನು ಅನುಭವಿಸಿದ್ದಿದ್ದರೆ ಹೇಗೋ ಹಾಗೆ ಭಗವಂತನ ಕಷ್ಟದಲ್ಲಿ, ಆಯಾಸದಲ್ಲಿ ಮರುಕಗೊಳ್ಳುತ್ತಾರೆ. ಅವರ ಹೃದಯ ಎಷ್ಟು ಮೃದು\!

ಉರು ಎಂಬುದು ಉರುವಮ್ ಮತ್ತು ಉರುವು ಎಂಬುದರ ಹ್ರಸ್ವರೂಪ-ಕಾವ್ಯಕ್ಕಾಗಿ ಮಾಡಿಕೊಂಡಿರುವುದು.

೬೭

ತೀಯಿಱ್ ಪೊಲಿಕಿನ್ ಱ ಶೆಂಜುಡರಾೞಿ ತಿಗಳ್ ತಿರುಚ್ಚಕ್ಕಿರತ್ತಿನ್

ಕೀಯಿಱ್ ಪೊಱಿಯಾಲೇಯೊಟ್ರುಣ್ಡು ನಿನ್ಱು ಕುಡಿಕುಡಿಯಾಟ್ಚೈಹಿನ್ಱೋಮ್

ಮಾಯಪ್ಪೊರು ಪಡೈವಾಣನೈ ಆಯಿರನ್ ತೋಳುಮ್ ಪೊೞಿಕುರುದಿ

ಪಾಯ ಶುೞಿಟ್ರಿಯ ವಾೞಿವಲ್ಲಾನುಕ್ಕು ಪ್ಪಲ್ಲಾಣ್ಡು ಕೂಱುದುಮೇ.

ತೀಯಿನ್= ಅಗ್ನಿ,ಸೂರ್ಯ ಮುಂತಾದವುಗಳಿಗಿಂತಲೂ, ಪೊಲಿಕಿನ್ಱ=ಅತಿಶಯವಾಗಿ ಬೆಳಗುತ್ತಿರುವ, ಶೆಮ್= ಕೆಂಪಾದ, ಶುಡರ್= ತೇಜಸ್ಸಿನಿಂದ, ತಿಗೞ್= ಹೊಳೆಯುತ್ತಿರುವ, ತಿರುಚ್ಚಕ್ಕರತ್ತಿನ್= ಪವಿತ್ರವಾದ ಚಕ್ರಾಯುಧದ, ಕೋಯಿಲ್= ಸ್ಥಾನವಾದ, ಆೞಿ= ದುಂಡಗಿರುವ, ಪೊಱಿಯಾಲೇ=ಲಾಂಛನದಿಂದ, ಒಟ್ರುಣ್ಡು= ಒತ್ತಿಸಿಕೊಂಡು, ನಿನ್ಱು= ನಿಂತು, ಕುಡಿಕುಡಿ= ವಂಶಪಾರಂಪರ್ಯವಾಗಿ \(ಅನಾದಿಕಾಲದಿಂದಲೂ\), ಆಳ್ ಶೆಯ್ಕಿನ್ಱೋಮ್= ಕೈಂಕರ್ಯವೆಸಗುತ್ತಾ ಬರುತ್ತಿದ್ದೇವೆ, ಮಾಯಮ್= ಕೃತ್ರಿಮದ \(ಮಾಯೆಯ\), ಪೊರುಪಡೈ= ಹೋರಾಟನಡಸುವ ಸೈನ್ಯವುಳ್ಳ, ವಾಣನೈ= ಬಾಣಾಸುರನ, ಆಯಿರಮ್ ತೋಳುಮ್= ಸಾವಿರ ತೋಳುಗಳಿಂದಲೂ, ಕುರುದಿ= ರಕ್ತವು, ಪೊೞಿ= ಧಾರಾಕಾರವಾಗಿ, ಪಾಯ= ಹರಿಯುವಂತೆ, ಆೞಿ= ಚಕ್ರಾಯುಧವನ್ನು, ಶುೞಿಟ್ರಿಯ= ಸುತ್ತಿಸುತ್ತಾ ಝಳಪಿಸಲು,ವಲ್ಲವನುಕ್ಕು =ಶಕ್ತಿಯುಳ್ಳವನಿಗೆ, ಪಲ್ಲಾಣ್ಡು ಕೂಱುದುಮೇ= ಚಿರಕಾಲ ಮಂಗಳವನ್ನು ಹೇಳೋಣ.

ಅಗ್ನಿ,ಸೂರ್ಯ ಮುಂತಾದವುಗಳಿಗಿಂತಲೂ ಅತಿಶಯವಾಗಿ ಕೆಂಪಾದ ತೇಜಸ್ಸಿನಿಂದ ಹೊಳೆಯುತ್ತಿರುವ ಪವಿತ್ರವಾದ ಚಕ್ರಾಯುಧದಂತೆ ದುಂಡನೆಯ ಲಾಂಛನವನ್ನು ಒತ್ತಿಸಿಕೊಂಡು, ವಂಶಪಾರಂಪರ್ಯವಾಗಿಯೂ ಭಗವಂತನ ಸೇವೆ ಮಾಡುತ್ತಾ ಬರುತ್ತಿರುವ ನಾವು, ಮಾಯಾಯುದ್ಧ ನಡಸುವ ಸೈನ್ಯವುಳ್ಳ ಬಾಣಾಸುರನ ಸಾವಿರತೋಳುಗಳಿಂದಲೂ ಧಾರೆಯಾಗಿ ರಕ್ತ ಹರಿಯುವಂತೆ ಚಕ್ರಾಯುಧವನ್ನು ಸುತ್ತಿಸಿ ಝಳಪಿಸಿ ಬಿಡುವ ಶಕ್ತಿಯುಳ್ಳವನಿಗೆ ಚಿರಕಾಲ ಮಂಗಳವೆಂದು ಹೇಳೋಣ.

ಇಲ್ಲಿ ಆೞ್ವಾರರು ಶ್ರೀವೈಷ್ಣವ ಸಂಪ್ರದಾಯವನ್ನು ನೆನಪಿಗೆ ತರುತ್ತಾರೆ. ಶಂಖ್ಹ ಮತ್ತು ಚಕ್ರಗಳಂತೆ ಗುರುತಿರುವ ಲೋಹದ ಚಿಕ್ಕದಾದ ಮುದ್ರೆಗಳನ್ನು ಮಂತ್ರಪೂರಿತವಾದ ಹೋಮಾಗ್ನಿಯಲ್ಲಿ ಕಾಯಿಸಿ ಆಚಾರ್ಯರು ಶಿಷ್ಯನ ತೋಳುಗಳ ಮೇಲೆ ಒತ್ತುತ್ತಾರೆ. ಅವುಗಳ ಗುರುತು ಆ ತೋಳುಗಳ ಮೇಲೆ ಮೂಡುತ್ತದೆ. ಬಲತೋಳಿನ ಮೇಲೆ ಚಕ್ರದ ಲಾಂಛನವು ಎಡತೋಳಿನ

೬೮

 

೮೧

ಮೂಲಕ ಅವಕಾಶವನ್ನು ಕಲ್ಪಿಸಿರುವ ವಿಷ್ಣುಚಿತ್ತರ ಔದಾರ್ಯವನ್ನು ಎಷ್ಟು ಎನ್ನೋಣ\! “ಪರಮಪದ” ಎಂಬುದು ಎಲ್ಲ ಮಾನವತ ಸೊತ್ತು. ಅದನ್ನು ಗಳಿಸುವವರೆಗೂ ಮಾನವ ಬಿದದೆ ಪ್ರಯತ್ನಿಸಲಿ ಎಂಬುದು ಅವರ ಆಶಯ. ಅದೇ ಅವರ ಫಲಶ್ರುತಿ. ಈ ಕಾರಣದಿಂದಲೇ ಅವರು ನಿಜವಾಗಿಯೂ “ಪೆರಿಯಾೞ್ವಾರ್”

ಭಗವಂತನ ಆಯುಧಗಳು ಐದು- ಪಂಚಾಯುಧಗಳು-ಶಂಖ್ಹ,ಚಕ್ರ, ಗದೆ, ಖಡ್ಗ, ಮತ್ತು ಬಿಲ್ಲು. ಶಂಖವನ್ನು ಪಂಚಜನ್ಯ ಎನ್ನುತ್ತಾರೆ. ಚಕ್ರ ಸುದರ್ಶನ. ಕೌಮೋದಕೀ ಎಂಬುದು ಗದೆ. ಖಡ್ಗವನ್ನು ನಂದಕ ಎನ್ನುತ್ತಾರೆ. ಭಗವಂತನ ಬಿಲ್ಲು ಶಾರ್ಙ್ಗ. ಒಂದೊಂದೂ ದಿವ್ಯಾಯುಧ. ಅದ್ವಿತೀಯ ಶಕ್ತಿಯದು. ಭಗವಂತನ ಆಜ್ಞಾನುವರ್ತಿಗಳಾಗಿ ಈ ದಿವ್ಯಾಯುಧಗಳು ಸದಾ ಭಗವಂತನ ಸೇವೆಯಲ್ಲಿ ತೊಡಗಿರುತ್ತವೆ. ಭಕ್ತರನ್ನು ಸದಾ ರಕ್ಷಿಸುತ್ತವೆ.

ಪೆರಿಯಾೞ್ವಾರ್ ತಿರುವಡಿಗಳೇ ಶರಣು.

೮೨

ಗ್ರಂಥ ಋಣ.

1. Alwar of South India- K.C. Varadachari 
2. Ramanuja’s Teachings in his own words-M. Yamunacharya. 
3. Vedanta Deshika- Dr. Satyavrata Singh 
4. ಭಾರತೀತ ಸಂಸ್ಕೃತಿ ದರ್ಶನ- ಸರಕಾರದ ಪ್ರಕಟಣೆ. 
5. ದಿವ್ಯಸೂರಿ ಚರಿತೆ- ಡಿ. ಕೃಷ್ಣೈಯ್ಯಂಗಾರ್ 
6. ಶ್ರೀ ರಾಮಾನುಜ- ಜಿ.ಎನ್.ಎಸ್. ದೇಶಿಕನ್ 
7. ರಾಮಾನುಜ ದರ್ಶನ- ಕೆ.ಎಸ್. ರಾಮಚಂದ್ರರಾವ್ 
8. ಶ್ರೀವಿಷ್ಣುಚಿತ್ತ- ಜಿ.ಪಿ. ರಾಜರತ್ನಂ 
9. ತಿರುಪ್ಪಲ್ಲಾಣ್ಡು\(ತಮಿಳು\)- ಶ್ರೀಸೂಕ್ತಿ ಮಾಲಾ. 
10. ತಿರುಪ್ಪಲ್ಲಾಣ್ಡು \(ತಮಿಳು\)- ಪಿ.ಬಿ.ಅಣ್ಣಂಗ್ರಾಚಾರ್ಯರ್ ಸ್ವಾಮಿಗಳು. 

ಇತ್ಯಾದಿ.



