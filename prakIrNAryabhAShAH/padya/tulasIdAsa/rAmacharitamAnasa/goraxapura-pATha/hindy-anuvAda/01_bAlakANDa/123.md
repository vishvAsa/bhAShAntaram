+++
title = "123"

+++


## 01 दोहा
<details open><summary>विश्वास-प्रस्तुतिः</summary>

छल करि टारेउ तासु ब्रत प्रभु सुर कारज कीन्ह।  
जब तेहिं जानेउ मरम तब श्राप कोप करि दीन्ह॥123॥
</details>
<details><summary>भावार्थ</summary>

प्रभु ने छल से उस स्त्री का व्रत भङ्ग कर देवताओं का काम किया। जब उस स्त्री ने यह भेद जाना, तब उसने क्रोध करके भगवान को शाप दिया॥123॥
</details>





## 02 चौपाई
<details open><summary>विश्वास-प्रस्तुतिः</summary>

तासु श्राप हरि दीन्ह प्रमाना। कौतुकनिधि कृपाल भगवाना॥  
तहाँ जलन्धर रावन भयऊ। रन हति राम परम पद दयऊ॥1॥
</details>
<details><summary>भावार्थ</summary>

लीलाओं के भण्डार कृपालु हरि ने उस स्त्री के शाप को प्रामाण्य दिया (स्वीकार किया)। वही जलन्धर उस कल्प में रावण हुआ, जिसे श्री रामचन्द्रजी ने युद्ध में मारकर परमपद दिया॥1॥
</details>

एक जनम कर कारन एहा। जेहि लगि राम धरी नरदेहा॥  
प्रति अवतार कथा प्रभु केरी। सुनु मुनि बरनी कबिन्ह घनेरी॥2॥

<details><summary>भावार्थ</summary>

एक जन्म का कारण यह था, जिससे श्री रामचन्द्रजी ने मनुष्य देह धारण किया। हे भरद्वाज मुनि! सुनो, प्रभु के प्रत्येक अवतार की कथा का कवियों ने नाना प्रकार से वर्णन किया है॥2॥
</details>

नारद श्राप दीन्ह एक बारा। कलप एक तेहि लगि अवतारा॥  
गिरिजा चकित भईं सुनि बानी। नारद बिष्नुभगत पुनि ग्यानी॥3॥

<details><summary>भावार्थ</summary>

एक बार नारदजी ने शाप दिया, अतः एक कल्प में उसके लिए अवतार हुआ। यह बात सुनकर पार्वतीजी बडी चकित हुईं (और बोलीं कि) नारदजी तो विष्णु भक्त और ज्ञानी हैं॥3॥
</details>

कारन कवन श्राप मुनि दीन्हा। का अपराध रमापति कीन्हा॥  
यह प्रसङ्ग मोहि कहहु पुरारी। मुनि मन मोह आचरज भारी॥4॥

<details><summary>भावार्थ</summary>

मुनि ने भगवान को शाप किस कारण से दिया। लक्ष्मीपति भगवान ने उनका क्या अपराध किया था? हे पुरारि (शङ्करजी)! यह कथा मुझसे कहिए। मुनि नारद के मन में मोह होना बडे आश्चर्य की बात है॥4॥
</details>
