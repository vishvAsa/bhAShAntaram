+++
title = "०"
unicode_script = "devanagari"
+++


<details><summary>Misc Detail</summary>

प्रथम पृष्ठ  
सत्यं शिवं सुन्दरम्  
॥श्रीराम॥  
श्रीमद्गोस्वामी तुलसीदासजीविरचित  
श्रीरामचरितमानस  
सटीक  
श्री सहित दिनकर बंस भूषन काम बहु छबि सोहई।  
नव अंबुधर बर गात अंबर पीत सुर मन मोहई॥  
मुकुटांगदादि बिचित्र भूषन अंग अंगन्हि प्रति सजे।  
अंभोज नयन बिसाल उर भुज धन्य नर निरखंति जे॥  
टीकाकार— श्रद्धेय श्रीहनुमानप्रसादजी पोद्दार  
गीता सेवा ट्रस्ट  
॥श्रीहरिः॥
</details>

## निवेदन


<details><summary>अनुवाद (हिन्दी)</summary>

श्रीरामचरितमानसका स्थान हिंदी-साहित्यमें ही नहीं, जगत् के साहित्यमें निराला है। इसके जोड़का ऐसा ही सर्वाङ्गसुन्दर, उत्तम काव्यके लक्षणोंसे युक्त, साहित्यके सभी रसोंका आस्वादन करानेवाला, काव्यकलाकी दृष्टिसे भी सर्वोच्च कोटिका तथा आदर्श गार्हस्थ्य-जीवन, आदर्श राजधर्म, आदर्श पारिवारिक जीवन, आदर्श पातिव्रतधर्म, आदर्श भ्रातृधर्मके साथ-साथ सर्वोच्च भक्ति, ज्ञान, त्याग, वैराग्य तथा सदाचारकी शिक्षा देनेवाला, स्त्री-पुरुष, बालक-वृद्ध और युवा—सबके लिये समान उपयोगी एवं सर्वोपरि सगुण-साकार भगवान् की आदर्श मानवलीला तथा उनके गुण, प्रभाव, रहस्य तथा प्रेमके गहन तत्त्वको अत्यन्त सरल, रोचक एवं ओजस्वी शब्दोंमें व्यक्त करनेवाला कोई दूसरा ग्रन्थ हिंदी-भाषामें ही नहीं, कदाचित् संसारकी किसी भाषामें आजतक नहीं लिखा गया। यही कारण है कि जितने चावसे गरीब-अमीर, शिक्षित-अशिक्षित, गृहस्थ-संन्यासी, स्त्री-पुरुष, बालक-वृद्ध—सभी श्रेणीके लोग इस ग्रन्थरत्नको पढ़ते हैं, उतने चावसे और किसी ग्रन्थको नहीं पढ़ते तथा भक्ति, ज्ञान, नीति, सदाचारका जितना प्रचार जनतामें इस ग्रन्थसे हुआ है, उतना कदाचित् और किसी ग्रन्थसे नहीं हुआ।  
जिस ग्रन्थका जगत् में इतना मान हो, उसके अनेकों संस्करणोंका छपना तथा उसपर अनेकों टीकाओंका लिखा जाना स्वाभाविक ही है। इस नियमके अनुसार श्रीरामचरितमानसके भी आजतक सैकड़ों संस्करण छप चुके हैं। इसपर सैकड़ों ही टीकाएँ लिखी जा चुकी हैं। हमारे गीता-पुस्तकालयमें रामायण-सम्बन्धी सैकड़ों ग्रन्थ भिन्न-भिन्न भाषाओंके आ चुके हैं। अबतक अनुमानतः इसकी लाखों प्रतियां छप चुकी होंगी। आये दिन इसका एक-न-एक नया संस्करण देखनेको मिलता है और उसमें अन्य संस्करणोंकी अपेक्षा कोई-न-कोई विशेषता अवश्य रहती है। इसके पाठके सम्बन्धमें भी रामायणी विद्वानोंमें बहुत मतभेद है, यहाँतक कि कई स्थलोंमें तो प्रत्येक चौपाईमें एक-न-एक पाठभेद भिन्न-भिन्न संस्करणोंमें मिलता है। जितने पाठभेद इस ग्रन्थके मिलते हैं, उतने कदाचित् और किसी प्राचीन ग्रन्थके नहीं मिलते। इससे भी इसकी सर्वोपरि लोकप्रियता सिद्ध होती है।  
इसके अतिरिक्त रामचरितमानस एक आशीर्वादात्मक ग्रन्थ है। इसके प्रत्येक पद्यको श्रद्धालु लोग मन्त्रवत् आदर देते हैं और इसके पाठसे लौकिक एवं पारमार्थिक अनेक कार्य सिद्ध करते हैं। यही नहीं, इसका श्रद्धापूर्वक पाठ करने तथा इसमें आये हुए उपदेशोंका विचारपूर्वक मनन करने एवं उनके अनुसार आचरण करनेसे तथा इसमें वर्णित भगवान् की मधुर लीलाओंका चिन्तन एवं कीर्तन करनेसे मोक्षरूप परम पुरुषार्थ एवं उससे भी बढ़कर भगवत्प्रेमकी प्राप्ति आसानीसे की जा सकती है। क्यों न हो, जिस ग्रन्थकी रचना गोस्वामी तुलसीदासजी-जैसे अनन्य भगवद्भक्तके द्वारा, जिन्होंने भगवान् श्रीसीतारामजीकी कृपासे उनकी दिव्य लीलाओंका प्रत्यक्ष अनुभव करके यथार्थ रूपमें वर्णन किया है, साक्षात् भगवान् श्रीगौरीशंकरजीकी आज्ञासे हुई तथा जिसपर उन्हीं भगवान् ने ‘सत्यं शिवं सुन्दरम्’ लिखकर अपने हाथसे सही की, उसका इस प्रकारका अलौकिक प्रभाव कोई आश्चर्यकी बात नहीं है। ऐसी दशामें इस अलौकिक ग्रन्थका जितना भी प्रचार किया जायगा, जितना अधिक पठन-पाठन एवं मनन-अनुशीलन होगा, उतना ही जगत् का मङ्गल होगा—इसमें तनिक भी संदेह नहीं है। वर्तमान समयमें तो, जब सर्वत्र हाहाकार मचा हुआ है, सारा संसार दुःख एवं अशान्तिकी भीषण ज्वालासे जल रहा है, जगत् के कोने-कोनेमें मार-काट मची हुई है और प्रतिदिन हजारों मनुष्योंका संहार हो रहा है, करोड़ों-अरबोंकी सम्पत्ति एक-दूसरेके विनाशके लिये खर्च की जा रही है, विज्ञानकी सारी शक्ति पृथ्वीको श्मशानके रूपमें परिणत करनेमें लगी हुई है, संसारके बड़े-से-बड़े मस्तिष्क संहारके नये-नये साधनोंको ढूँढ़ निकालनेमें व्यस्त हैं, जगत् में सुख-शान्ति एवं प्रेमका प्रसार करने तथा भगवत्कृपाका जीवनमें अनुभव करनेके लिये रामचरितमानसका पाठ एवं अनुशीलन परम आवश्यक है।
</details>

<details><summary>Misc Detail</summary>

॥श्रीहरिः॥
</details>

## पारायण-विधि


<details><summary>अनुवाद (हिन्दी)</summary>

श्रीरामचरितमानसका विधिपूर्वक पाठ करनेवाले महानुभावोंको पाठारम्भके पूर्व श्रीतुलसीदासजी, श्रीवाल्मीकिजी, श्रीशिवजी तथा श्रीहनुमान् जी का आवाहन, पूजन करनेके पश्चात् तीनों भाइयोंसहित श्रीसीतारामजीका आवाहन, षोडशोपचार पूजन और ध्यान करना चाहिये। तदनन्तर पाठका आरम्भ करना चाहिये। सबके आवाहन, पूजन और ध्यानके मन्त्र क्रमशः नीचे लिखे जाते हैं—
</details>

### अथ आवाहनमन्त्रः


<details><summary>मूल (श्लोक)</summary>

तुलसीक नमस्तुभ्यमिहागच्छ शुचिव्रत।  
नैर्ऋत्य उपविश्येदं पूजनं प्रतिगृह्यताम्॥ १॥  
ॐ तुलसीदासाय नमः।  
श्रीवाल्मीक नमस्तुभ्यमिहागच्छ शुभप्रद।  
उत्तरपूर्वयोर्मध्ये तिष्ठ गृह्णीष्व मेऽर्चनम्॥ २॥  
ॐ वाल्मीकाय नमः।  
गौरीपते नमस्तुभ्यमिहागच्छ महेश्वर।  
पूर्वदक्षिणयोर्मध्ये तिष्ठ पूजां गृहाण मे॥ ३॥  
ॐ गौरीपतये नमः।  
श्रीलक्ष्मण नमस्तुभ्यमिहागच्छ सहप्रियः।  
याम्यभागे समातिष्ठ पूजनं संगृहाण मे॥ ४॥  
ॐ श्रीसपत्नीकाय लक्ष्मणाय नमः।  
श्रीशत्रुघ्न नमस्तुभ्यमिहागच्छ सहप्रियः।  
पीठस्य पश्चिमे भागे पूजनं स्वीकुरुष्व मे॥ ५॥  
ॐ श्रीसपत्नीकाय शत्रुघ्नाय नमः।  
श्रीभरत नमस्तुभ्यमिहागच्छ सहप्रियः।  
पीठकस्योत्तरे भागे तिष्ठ पूजां गृहाण मे॥ ६॥  
ॐ श्रीसपत्नीकाय भरताय नमः।  
श्रीहनुमन्नमस्तुभ्यमिहागच्छ कृपानिधे।  
पूर्वभागे समातिष्ठ पूजनं स्वीकुरु प्रभो॥ ७॥  
ॐ हनुमते नमः।  
अथ प्रधानपूजा च कर्तव्या विधिपूर्वकम्।  
पुष्पाञ्जलिं गृहीत्वा तु ध्यानं कुर्यात्परस्य च॥ ८॥  
रक्ताम्भोजदलाभिरामनयनं पीताम्बरालङ्कृतं  
श्यामाङ्गं द्विभुजं प्रसन्नवदनं श्रीसीतया शोभितम्।  
कारुण्यामृतसागरं प्रियगणैर्भ्रात्रादिभिर्भावितं  
वन्दे विष्णुशिवादिसेव्यमनिशं भक्तेष्टसिद्धिप्रदम्॥ ९॥  
आगच्छ जानकीनाथ जानक्या सह राघव।  
गृहाण मम पूजां च वायुपुत्रादिभिर्युतः॥ १०॥
</details>

इत्यावाहनम्

### पूजा
<details><summary>मूल (श्लोक)</summary>

सुवर्णरचितं राम दिव्यास्तरणशोभितम्।  
आसनं हि मया दत्तं गृहाण मणिचित्रितम्॥ ११॥
</details>

<details><summary>मूलम् (समाप्तिः)</summary>

इति षोडशोपचारैः पूजयेत्
</details>

<details><summary>अनुवाद (हिन्दी)</summary>

ॐ अस्य श्रीमन्मानसरामायणश्रीरामचरितस्य श्रीशिवकाकभुशुण्डियाज्ञवल्क्य-गोस्वामितुलसीदासा ऋषयः श्रीसीतारामो देवता श्रीरामनाम बीजं भवरोगहरी भक्तिः शक्तिः मम नियन्त्रिताशेषविघ्नतया श्रीसीतारामप्रीतिपूर्वकसकलमनोरथसिद्धॺर्थं पाठे विनियोगः।
</details>

### अथ आचमनम्


<details><summary>मूल (श्लोक)</summary>

श्रीसीतारामाभ्यां नमः। श्रीरामचन्द्राय नमः।  
श्रीरामभद्राय नमः।  
इति मन्त्रत्रितयेन आचमनं कुर्यात्।  
श्रीयुगलबीजमन्त्रेण प्राणायामं कुर्यात्॥
</details>

### अथ करन्यासः


<details><summary>मूल (श्लोक)</summary>

जग मंगल गुनग्राम राम के।  
दानि मुकुति धन धरम धाम के॥  
अङ्गुष्ठाभ्यां नमः।  
राम राम कहि जे जमुहाहीं।  
तिन्हहि न पाप पुंज समुहाहीं॥  
तर्जनीभ्यां नमः।  
राम सकल नामन्ह तें अधिका।  
होउ नाथ अघ खग गन बधिका॥  
मध्यमाभ्यां नमः।  
उमा दारु जोषित की नाईं।  
सबहि नचावत रामु गोसाईं॥  
अनामिकाभ्यां नमः।  
सनमुख होइ जीव मोहि जबहीं।  
जन्म कोटि अघ नासहिं तबहीं॥  
कनिष्ठिकाभ्यां नमः।  
मामभिरक्षय रघुकुल नायक।  
धृत बर चाप रुचिर कर सायक॥  
करतलकरपृष्ठाभ्यां नमः।
</details>

<details><summary>मूलम् (समाप्तिः)</summary>

इति करन्यासः
</details>

### अथ हृदयादिन्यासः


<details><summary>मूल (श्लोक)</summary>

जग मंगल गुनग्राम राम के।  
दानि मुकुति धन धरम धाम के॥  
हृदयाय नमः।  
राम राम कहि जे जमुहाहीं।  
तिन्हहि न पाप पुंज समुहाहीं॥  
शिरसे स्वाहा।  
राम सकल नामन्ह तें अधिका।  
होउ नाथ अघ खग गन बधिका॥  
शिखायै वषट्।  
उमा दारु जोषित की नाईं।  
सबहि नचावत रामु गोसाईं॥  
कवचाय हुम्।  
सनमुख होइ जीव मोहि जबहीं।  
जन्म कोटि अघ नासहिं तबहीं॥  
नेत्राभ्यां वौषट्।  
मामभिरक्षय रघुकुल नायक।  
धृत बर चाप रुचिर कर सायक॥  
अस्त्राय फट्।
</details>

<details><summary>मूलम् (समाप्तिः)</summary>

इति हृदयादिन्यासः
</details>

### अथ ध्यानम्


<details><summary>मूल (श्लोक)</summary>

मामवलोकय पंकज लोचन।  
कृपा बिलोकनि सोच बिमोचन॥  
नील तामरस स्याम काम अरि।  
हृदय कंज मकरंद मधुप हरि॥  
जातुधान बरूथ बल भंजन।  
मुनि सज्जन रंजन अघ गंजन॥  
भूसुर ससि नव बृंद बलाहक।  
असरन सरन दीन जन गाहक॥  
भुज बल बिपुल भार महि खंडित।  
खर दूषन बिराध बध पंडित॥  
रावनारि  सुखरूप भूपबर।  
जय दसरथ कुल कुमुद सुधाकर॥  
सुजस पुरान बिदित निगमागम।  
गावत सुर मुनि संत समागम॥  
कारुनीक ब्यलीक मद खंडन।  
सब बिधि कुसल कोसला मंडन॥  
कलि मल मथन नाम ममताहन।  
तुलसिदास प्रभु पाहि प्रनत जन॥
</details>

<details><summary>मूलम् (समाप्तिः)</summary>

इति ध्यानम्
</details>

<details><summary>Misc Detail</summary>

॥श्रीगणेशाय नमः॥  
श्रीजानकीवल्लभो विजयते
</details>

<details><summary>भागसूचना</summary>

श्रीरामचरितमानस (प्रथम सोपान)
</details>



## श्रीरामायणजीकी आरती


<details><summary>मूल (श्लोक)</summary>

आरति श्रीरामायनजी की।  
कीरति कलित ललित सिय पी की॥  
गावत ब्रह्मादिक मुनि नारद।  
बालमीक  बिग्यान बिसारद॥  
सुक सनकादि सेष अरु सारद।  
बरनि पवनसुत कीरति नीकी॥  
गावत बेद पुरान अष्टदस।  
छओ सास्त्र सब ग्रंथन को रस॥  
मुनि जन धन संतन को सरबस।  
सार अंस संमत सबही की॥  
गावत संतत संभु भवानी।  
अरु घटसंभव मुनि बिग्यानी॥  
ब्यास आदि कबिबर्ज बखानी।  
कागभुसुंडि गरुड के ही की॥  
कलिमल हरनि बिषयरस फीकी।  
सुभग सिंगार मुक्ति जुबती की॥  
दलन रोग भव मूरि अमी की।  
तात मात सब बिधि तुलसी की॥
</details>

<details><summary>Misc Detail</summary>

॥ श्रीहरिः॥
</details>

## गोस्वामी तुलसीदासजीकी संक्षिप्त जीवनी


<details><summary>अनुवाद (हिन्दी)</summary>

प्रयागके पास चित्रकूट जिलेमें राजापुर नामक एक ग्राम है, वहाँ आत्माराम दूबे नामके एक प्रतिष्ठित सरयूपारीण ब्राह्मण रहते थे। उनकी धर्मपत्नीका नाम हुलसी था। संवत् १५५४ की श्रावण शुक्ला सप्तमीके दिन अभुक्त मूल नक्षत्रमें इन्हीं भाग्यवान् दम्पतिके यहाँ बारह महीनेतक गर्भमें रहनेके पश्चात् गोस्वामी तुलसीदासजीका जन्म हुआ। जन्मते समय बालक तुलसीदास रोये नहीं, किन्तु उनके मुखसे ‘राम’ का शब्द निकला। उनके मुखमें बत्तीसों दाँत मौजूद थे। उनका डील-डौल पाँच वर्षके बालकका-सा था। इस प्रकारके अद्भुत बालकको देखकर पिता अमङ्गलकी शङ्कासे भयभीत हो गये और उसके सम्बन्धमें कई प्रकारकी कल्पनाएँ करने लगे। माता हुलसीको यह देखकर बड़ी चिन्ता हुई। उन्होंने बालकके अनिष्टकी आशङ्कासे दशमीकी रातको नवजात शिशुको अपनी दासीके साथ उसके ससुराल भेज दिया और दूसरे दिन स्वयं इस असार संसारसे चल बसीं। दासीने, जिसका नाम चुनियाँ था, बड़े प्रेमसे बालकका पालन-पोषण किया। जब तुलसीदास लगभग साढ़े पाँच वर्षके हुए, चुनियाँका भी देहान्त हो गया, अब तो बालक अनाथ हो गया। वह द्वार-द्वार भटकने लगा। इसपर जगज्जननी पार्वतीको उस होनहार बालकपर दया आयी। वे ब्राह्मणीका वेष धारणकर प्रतिदिन उसके पास जातीं और उसे अपने हाथों भोजन करा जातीं।  
इधर भगवान् शंकरजीकी प्रेरणासे रामशैलपर रहनेवाले श्रीअनन्तानन्दजीके प्रिय शिष्य श्रीनरहर्यानन्दजीने इस बालकको ढूँढ़ निकाला और उसका नाम रामबोला रखा। उसे वे अयोध्या ले गये और वहाँ संवत् १५६१ माघ शुक्ला पञ्चमी शुक्रवारको उसका यज्ञोपवीत-संस्कार कराया। बिना सिखाये ही बालक रामबोलाने गायत्री-मन्त्रका उच्चारण किया, जिसे देखकर सब लोग चकित हो गये। इसके बाद नरहरि स्वामीने वैष्णवोंके पाँच संस्कार करके रामबोलाको राममन्त्रकी दीक्षा दी और अयोध्याहीमें रहकर उन्हें विद्याध्ययन कराने लगे। बालक रामबोलाकी बुद्धि बड़ी प्रखर थी। एक बार गुरुमुखसे जो सुन लेते थे, उन्हें वह कण्ठस्थ हो जाता था। वहाँसे कुछ दिन बाद गुरु-शिष्य दोनों शूकरक्षेत्र (सोरों) पहुँचे। वहाँ श्रीनरहरिजीने तुलसीदासको रामचरित सुनाया। कुछ दिन बाद वे काशी चले आये। काशीमें शेषसनातनजीके पास रहकर तुलसीदासने पन्द्रह वर्षतक वेद-वेदाङ्गका अध्ययन किया। इधर उनकी लोकवासना कुछ जाग्रत् हो उठी और अपने विद्यागुरुसे आज्ञा लेकर वे अपनी जन्मभूमिको लौट आये। वहाँ आकर उन्होंने देखा कि उनका परिवार सब नष्ट हो चुका है। उन्होंने विधिपूर्वक अपने पिता आदिका श्राद्ध किया और वहीं रहकर लोगोंको भगवान् रामकी कथा सुनाने लगे।  
संवत् १५८३ ज्येष्ठ शुक्ला १३ गुरुवारको भारद्वाजगोत्रकी एक सुन्दरी कन्याके साथ उनका विवाह हुआ और वे सुखपूर्वक अपनी नवविवाहिता वधूके साथ रहने लगे। एक बार उनकी स्त्री भाईके साथ अपने मायके चली गयी। पीछे-पीछे तुलसीदासजी भी वहाँ जा पहुँचे। उनकी पत्नीने इसपर उन्हें बहुत धिक्‍कारा और कहा कि ‘मेरे इस हाड़-मांसके शरीरमें जितनी तुम्हारी आसक्ति है, उससे आधी भी यदि भगवान् में होती तो तुम्हारा बेड़ा पार हो गया होता।’  
तुलसीदासजीको ये शब्द लग गये। वे एक क्षण भी नहीं रुके, तुरंत वहाँसे चल दिये।  
वहाँसे चलकर तुलसीदासजी प्रयाग आये। वहाँ उन्होंने गृहस्थवेशका परित्याग कर साधुवेश ग्रहण किया। फिर तीर्थाटन करते हुए काशी पहुँचे। मानसरोवरके पास उन्हें काकभुशुण्डिजीके दर्शन हुए।  
काशीमें तुलसीदासजी रामकथा कहने लगे। वहाँ उन्हें एक दिन एक प्रेत मिला, जिसने उन्हें हनुमान् जीका पता बतलाया। हनुमान् जी से मिलकर तुलसीदासजीने उनसे श्रीरघुनाथजीका दर्शन करानेकी प्रार्थना की। हनुमान् जी ने कहा, ‘तुम्हें चित्रकूटमें रघुनाथजीके दर्शन होंगे।’ इसपर तुलसीदासजी चित्रकूटकी ओर चल पड़े।  
चित्रकूट पहुँचकर रामघाटपर उन्होंने अपना आसन जमाया। एक दिन वे प्रदक्षिणा करने निकले थे। मार्गमें उन्हें श्रीरामके दर्शन हुए। उन्होंने देखा कि दो बड़े ही सुन्दर राजकुमार घोड़ोंपर सवार होकर धनुष-बाण लिये जा रहे हैं। तुलसीदासजी उन्हें देखकर मुग्ध हो गये, परंतु उन्हें पहचान न सके। पीछेसे हनुमान् जी ने आकर उन्हें सारा भेद बताया तो वे बड़ा पश्चात्ताप करने लगे। हनुमान् जी ने उन्हें सान्त्वना दी और कहा प्रातःकाल फिर दर्शन होंगे।  
संवत् १६०७की मौनी अमावस्या बुधवारके दिन उनके सामने भगवान् श्रीराम पुनः प्रकट हुए। उन्होंने बालकरूपमें तुलसीदासजीसे कहा—बाबा! हमें चन्दन दो। हनुमान् जी ने सोचा, वे इस बार भी धोखा न खा जायँ, इसलिये उन्होंने तोतेका रूप धारण करके यह दोहा कहा—
</details>

<details><summary>मूल (श्लोक)</summary>

चित्रकूट के घाट पर भइ संतन की भीर।  
तुलसिदास चंदन घिसें तिलक देत रघुबीर॥
</details>

<details><summary>अनुवाद (हिन्दी)</summary>

तुलसीदासजी उस अद्भुत छबिको निहारकर शरीरकी सुधि भूल गये। भगवान् ने अपने हाथसे चन्दन लेकर अपने तथा तुलसीदासजीके मस्तकपर लगाया और अन्तर्धान हो गये।  
संवत् १६२८में ये हनुमान् जी की आज्ञासे अयोध्याकी ओर चल पड़े। उन दिनों प्रयागमें माघमेला था। वहाँ कुछ दिन वे ठहर गये। पर्वके छः दिन बाद एक वटवृक्षके नीचे उन्हें भरद्वाज और याज्ञवल्क्य मुनिके दर्शन हुए। वहाँ उस समय वही कथा हो रही थी, जो उन्होंने सूकरक्षेत्रमें अपने गुरुसे सुनी थी। वहाँसे ये काशी चले आये और वहाँ प्रह्लादघाटपर एक ब्राह्मणके घर निवास किया। वहाँ उनके अंदर कवित्वशक्तिका स्फुरण हुआ और वे संस्कृतमें पद्य-रचना करने लगे। परंतु दिनमें वे जितने पद्य रचते, रात्रिमें वे सब लुप्त हो जाते। यह घटना रोज घटती। आठवें दिन तुलसीदासजीको स्वप्न हुआ। भगवान् शंकरने उन्हें आदेश दिया कि तुम अपनी भाषामें काव्य-रचना करो। तुलसीदासजीकी नींद उचट गयी। वे उठकर बैठ गये। उसी समय भगवान् शिव और पार्वती उनके सामने प्रकट हुए। तुलसीदासजीने उन्हें साष्टाङ्ग प्रणाम किया। शिवजीने कहा—‘तुम अयोध्यामें जाकर रहो और हिन्दीमें काव्य-रचना करो। मेरे आशीर्वादसे तुम्हारी कविता सामवेदके समान फलवती होगी।’ इतना कहकर श्रीगौरीशंकर अन्तर्धान हो गये। तुलसीदासजी उनकी आज्ञा शिरोधार्य कर काशीसे अयोध्या चले आये।  
संवत् १६३१का प्रारम्भ हुआ। उस साल रामनवमीके दिन प्रायः वैसा ही योग था जैसा त्रेतायुगमें रामजन्मके दिन था। उस दिन प्रातःकाल श्रीतुलसीदासजीने श्रीरामचरितमानसकी रचना प्रारम्भ की। दो वर्ष, सात महीने, छब्बीस दिनमें ग्रन्थकी समाप्ति हुई। संवत् १६३३के मार्गशीर्ष शुक्लपक्षमें रामविवाहके दिन सातों काण्ड पूर्ण हो गये।  
इसके बाद भगवान् की आज्ञासे तुलसीदासजी काशी चले आये। वहाँ उन्होंने भगवान् विश्वनाथ और माता अन्नपूर्णाको श्रीरामचरितमानस सुनाया। रातको पुस्तक श्रीविश्वनाथजीके मन्दिरमें रख दी गयी। सबेरे जब पट खोला गया तो उसपर लिखा हुआ पाया गया—‘सत्यं शिवं सुन्दरम्।’ और नीचे भगवान् शंकरकी सही थी। उस समय उपस्थित लोगोंने ‘सत्यं शिवं सुन्दरम्’ की आवाज भी कानोंसे सुनी।  
इधर पण्डितोंने जब यह बात सुनी तो उनके मनमें ईर्ष्या उत्पन्न हुई। वे दल बाँधकर तुलसीदासजीकी निन्दा करने लगे और उस पुस्तकको भी नष्ट कर देनेका प्रयत्न करने लगे। उन्होंने पुस्तक चुरानेके लिये दो चोर भेजे। चोरोंने जाकर देखा कि तुलसीदासजीकी कुटीके आस पास दो वीर धनुष बाण लिये पहरा दे रहे हैं। वे बड़े ही सुन्दर श्याम और गौर वर्णके थे। उनके दर्शनसे चोरोंकी बुद्धि शुद्ध हो गयी। उन्होंने उसी समयसे चोरी करना छोड़ दिया और भजनमें लग गये। तुलसीदासजीने अपने लिये भगवान् को कष्ट हुआ जान कुटीका सारा सामान लुटा दिया, पुस्तक अपने मित्र टोडरमलके यहाँ रख दी। इसके बाद उन्होंने एक दूसरी प्रति लिखी। उसीके आधारपर दूसरी प्रतिलिपियाँ तैयार की जाने लगीं। पुस्तकका प्रचार दिनोंदिन बढ़ने लगा।  
इधर पण्डितोंने और कोई उपाय न देख श्रीमधुसूदन सरस्वतीजीको उस पुस्तकको देखनेकी प्रेरणा की। श्रीमधुसूदन सरस्वतीजीने उसे देखकर बड़ी प्रसन्नता प्रकट की और उसपर यह सम्मति लिख दी—
</details>

<details><summary>मूल (श्लोक)</summary>

आनन्दकानने ह्यस्मिञ्जङ्गमस्तुलसीतरुः।  
कवितामञ्जरी भाति रामभ्रमरभूषिता॥
</details>

<details><summary>अनुवाद (हिन्दी)</summary>

‘इस काशीरूपी आनन्दवनमें तुलसीदास चलता-फिरता तुलसीका पौधा है। उसकी कवितारूपी मञ्जरी बड़ी ही सुन्दर है, जिसपर श्रीरामरूपी भँवरा सदा मँडराया करता है।’  
पण्डितोंको इसपर भी संतोष नहीं हुआ। तब पुस्तककी परीक्षाका एक उपाय और सोचा गया। भगवान् विश्वनाथके सामने सबसे ऊपर वेद, उनके नीचे शास्त्र, शास्त्रोंके नीचे पुराण और सबके नीचे रामचरितमानस रख दिया गया। मन्दिर बंद कर दिया गया। प्रातःकाल जब मन्दिर खोला गया तो लोगोंने देखा कि श्रीरामचरितमानस वेदोंके ऊपर रखा हुआ है। अब तो पण्डित लोग बड़े लज्जित हुए। उन्होंने तुलसीदासजीसे क्षमा माँगी और भक्तिसे उनका चरणोदक लिया।  
तुलसीदासजी अब असीघाटपर रहने लगे। रातको एक दिन कलियुग मूर्तरूप धारणकर उनके पास आया और उन्हें त्रास देने लगा। गोस्वामीजीने हनुमान् जीका ध्यान किया। हनुमान् जी ने उन्हें विनयके पद रचनेको कहा; इसपर गोस्वामीजीने विनय-पत्रिका लिखी और भगवान् के चरणोंमें उसे समर्पित कर दी। श्रीरामने उसपर अपने हस्ताक्षर कर दिये और तुलसीदासजीको निर्भय कर दिया।  
संवत् १६८० श्रावण कृष्ण तृतीया शनिवारको असीघाटपर गोस्वामीजीने राम-राम कहते हुए अपना शरीर परित्याग किया।
</details>

<details><summary>Misc Detail</summary>


</details>

## श्रीरामशलाका प्रश्नावली


<details><summary>अनुवाद (हिन्दी)</summary>

मानसानुरागी महानुभावोंको श्रीरामशलाका प्रश्नावलीका विशेष परिचय देनेकी कोई आवश्यकता नहीं प्रतीत होती। उसकी महत्ता एवं उपयोगितासे प्रायः सभी मानसप्रेमी परिचित होंगे। अतः नीचे उसका स्वरूपमात्र अङ्कित करके उससे प्रश्नोत्तर निकालनेकी विधि तथा उसके उत्तर-फलोंका उल्लेख कर दिया जाता है। श्रीरामशलाका प्रश्नावलीका स्वरूप इस प्रकार है—  
इस रामशलाका प्रशनावलीके द्वारा जिस किसीको जब कभी अपने अभीष्ट प्रश्नका उत्तर प्राप्त करनेकी इच्छा हो तो सर्वप्रथम उस व्यक्तिको भगवान् श्रीरामचन्द्रजीका ध्यान करना चाहिये। तदनन्तर श्रद्धा-विश्वासपूर्वक मनसे अभीष्ट प्रश्नका चिन्तन करते हुए प्रशनावलीके मनचाहे कोष्ठकमें अँगुली या कोई शलाका रख देना चाहिये और उस कोष्ठकमें जो अक्षर हो उसे अलग किसी कोरे कागज या स्लेटपर लिख लेना चाहिये। प्रश्नावलीके कोष्ठकपर भी ऐसा कोई निशान लगा देना चाहिये जिससे न तो प्रश्नावली गन्दी हो और न प्रश्नोत्तर प्राप्त होनेतक वह कोष्ठक भूल जाय। अब जिस कोष्ठकका अक्षर लिख लिया गया है उससे आगे बढ़ना चाहिये तथा उसके नवें कोष्ठकमें जो अक्षर पड़े उसे भी लिख लेना चाहिये। इस प्रकार प्रति नवें अक्षरको क्रमसे लिखते जाना चाहिये और तबतक लिखते जाना चाहिये, जबतक उसी पहले कोष्ठकके अक्षरतक अँगुली अथवा शलाका न पहुँच जाय। पहले कोष्ठकका अक्षर जिस कोष्ठकके अक्षरसे नवाँ पड़ेगा, वहाँतक पहुँचते-पहुँचते एक चौपाई पूरी हो जायगी, जो प्रश्नकर्त्ताके अभीष्ट प्रश्नका उत्तर होगी। यहाँ इस बातका ध्यान रखना चाहिये कि किसी-किसी कोष्ठकमें केवल ‘आ’ की मात्रा (ा) और किसी-किसी कोष्ठकमें दो-दो अक्षर हैं। अतः गिनते समय न तो मात्रावाले कोष्ठकको छोड़ देना चाहिये और न दो अक्षरोंवाले कोष्ठकको दो बार गिनना चाहिये। जहाँ मात्राका कोष्ठक आवे वहाँ पूर्वलिखित अक्षरके आगे मात्रा लिख लेना चाहिये और जहाँ दो अक्षरोंवाला कोष्ठक आवे वहाँ दोनों अक्षर एक साथ लिख लेना चाहिये।  
अब उदाहरणके तौरपर इस रामशलाका प्रश्नावलीसे किसी प्रश्नके उत्तरमें एक चौपाई निकाल दी जाती है। पाठक ध्यानसे देखें। किसीने भगवान् श्रीरामचन्द्रजीका ध्यान और अपने प्रश्नका चिन्तन करते हुए यदि प्रश्नावलीके* इस चिह्नसे संयुक्त ‘म’ वाले कोष्ठकमें अँगुली या शलाका रखा और वह ऊपर बताये क्रमके अनुसार अक्षरोंको गिन-गिनकर लिखता गया तो उत्तरस्वरूप यह चौपाई बन जायगी—
</details>

<details><summary>मूल (श्लोक)</summary>

हो इ हि सो इ जो रा म* र चि रा खा।  
को क रि त र्क ब ढ़ा वै सा खा॥
</details>

<details><summary>अनुवाद (हिन्दी)</summary>

यह चौपाई बालकाण्डान्तर्गत शिव और पार्वतीके संवादमें है। प्रश्नकर्त्ताको इस उत्तरस्वरूप चौपाईसे यह आशय निकालना चाहिये कि कार्य होनेमें सन्देह है, अतः उसे भगवान् पर छोड़ देना श्रेयस्कर है।  
इस चौपाईके अतिरिक्त श्रीरामशलाका प्रश्नावलीसे आठ चौपाइयाँ और बनती हैं, उन सबका स्थान और फलसहित उल्लेख नीचे किया जाता है। कुल नौ चौपाइयाँ हैं—
</details>

<details><summary>मूल (श्लोक)</summary>

१-सुनु सिय सत्य असीस हमारी।  
पूजिहि मन कामना तुम्हारी॥
</details>

<details><summary>अनुवाद (हिन्दी)</summary>

स्थान—यह चौपाई बालकाण्डमें श्रीसीताजीके गौरीपूजनके प्रसंगमें है। गौरीजीने श्रीसीताजीको आशीर्वाद दिया है।  
फल—प्रश्नकर्त्ताका प्रश्न उत्तम है, कार्य सिद्ध होगा।
</details>

<details><summary>मूल (श्लोक)</summary>

२-प्रबिसि नगर कीजे सब काजा।  
हृदयँ राखि कोसलपुर राजा॥
</details>

<details><summary>अनुवाद (हिन्दी)</summary>

स्थान—यह चौपाई सुन्दरकाण्डमें हनुमान् जीके लङ्कामें प्रवेश करनेके समयकी है।  
फल—भगवान् का स्मरण करके कार्यारम्भ करो, सफलता मिलेगी।
</details>

<details><summary>मूल (श्लोक)</summary>

३-उघरहिं अंत न होइ निबाहू।  
कालनेमि जिमि रावन राहू॥
</details>

<details><summary>अनुवाद (हिन्दी)</summary>

स्थान—यह चौपाई बालकाण्डके आरम्भमें सत्संग-वर्णनके प्रसंगमें है।  
फल—इस कार्यमें भलाई नहीं है। कार्यकी सफलतामें सन्देह है।
</details>

<details><summary>मूल (श्लोक)</summary>

४-बिधि  बस सुजन कुसंगत परहीं।  
फनि मनि सम निज गुन अनुसरहीं॥
</details>

<details><summary>अनुवाद (हिन्दी)</summary>

स्थान—यह चौपाई भी बालकाण्डके आरम्भमें ही सत्संग-वर्णनके प्रसंगकी है।  
फल—खोटे मनुष्योंका संग छोड़ दो। कार्य पूर्ण होनेमें सन्देह है।
</details>

<details><summary>मूल (श्लोक)</summary>

५-मुद मंगलमय संत समाजू।  
जो जग जंगम तीरथराजू॥
</details>

<details><summary>अनुवाद (हिन्दी)</summary>

स्थान—यह चौपाई बालकाण्डमें संत-समाजरूपी तीर्थके वर्णनमें है।  
फल—प्रश्न उत्तम है। कार्य सिद्ध होगा।
</details>

<details><summary>मूल (श्लोक)</summary>

६-गरल सुधा रिपु करहिं मिताई।  
गोपद सिंधु अनल सितलाई॥
</details>

<details><summary>अनुवाद (हिन्दी)</summary>

स्थान—यह चौपाई श्रीहनुमान् जीके लङ्कामें प्रवेश करनेके समयकी है।  
फल—प्रश्न बहुत श्रेष्ठ है। कार्य सफल होगा।
</details>

<details><summary>मूल (श्लोक)</summary>

७-बरुन कुबेर सुरेस समीरा।  
रन सन्मुख धरि काहुँ न धीरा॥
</details>

<details><summary>अनुवाद (हिन्दी)</summary>

स्थान—यह चौपाई लङ्काकाण्डमें रावणकी मृत्युके पश्चात् मन्दोदरीके विलापके प्रसंगमें है।  
फल—कार्य पूर्ण होनेमें सन्देह है।
</details>

<details><summary>मूल (श्लोक)</summary>

८-सुफल मनोरथ होहुँ तुम्हारे।  
रामु लखनु सुनि भए सुखारे॥
</details>

<details><summary>अनुवाद (हिन्दी)</summary>

स्थान—यह चौपाई बालकाण्डमें पुष्पवाटिकासे पुष्प लानेपर विश्वामित्रजीका आशीर्वाद है।  
फल—प्रश्न बहुत उत्तम है। कार्य सिद्ध होगा।  
इस प्रकार रामशलाका प्रश्नावलीसे कुल नौ चौपाइयाँ बनती हैं, जिनमें सभी प्रकारके प्रश्नोंके उत्तराशय सन्निहित हैं।
</details>

<details><summary>Misc Detail</summary>

अंतिम पृष्ठ
</details>
