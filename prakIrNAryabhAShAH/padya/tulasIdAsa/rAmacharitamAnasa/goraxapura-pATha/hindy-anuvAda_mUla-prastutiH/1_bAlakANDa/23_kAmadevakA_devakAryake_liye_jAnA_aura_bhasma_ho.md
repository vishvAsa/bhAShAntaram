+++
title = "२३ कामदेवका देवकार्यके लिये जाना और भस्म होना"

+++


## दोहा


<details open><summary>मूल (दोहा)</summary>

सुरन्ह कही निज बिपति सब सुनि मन कीन्ह बिचार।  
संभु बिरोध न कुसल मोहि बिहसि कहेउ अस मार॥ ८३॥
</details>

<details><summary>अनुवाद (हिन्दी)</summary>

देवताओंने कामदेवसे अपनी सारी विपत्ति कही। सुनकर कामदेवने मनमें विचार किया और हँसकर देवताओंसे यों कहा कि शिवजीके साथ विरोध करनेमें मेरी कुशल नहीं है॥ ८३॥
</details>

<details open><summary>मूल (चौपाई)</summary>

तदपि करब मैं काजु तुम्हारा।  
श्रुति कह परम धरम उपकारा॥  
पर हित लागि तजइ जो देही।  
संतत संत प्रसंसहिं तेही॥
</details>

<details><summary>अनुवाद (हिन्दी)</summary>

तथापि मैं तुम्हारा काम तो करूँगा, क्योंकि वेद दूसरेके उपकारको परम धर्म कहते हैं। जो दूसरेके हितके लिये अपना शरीर त्याग देता है, संत सदा उसकी बड़ाई करते हैं॥ १॥
</details>

<details open><summary>मूल (चौपाई)</summary>

अस कहि चलेउ सबहि सिरु नाई।  
सुमन धनुष कर सहित सहाई॥  
चलत मार अस हृदयँ बिचारा।  
सिव बिरोध ध्रुव मरनु हमारा॥
</details>

<details><summary>अनुवाद (हिन्दी)</summary>

यों कह और सबको सिर नवाकर कामदेव अपने पुष्पके धनुषको हाथमें लेकर (वसन्तादि) सहायकोंके साथ चला। चलते समय कामदेवने हृदयमें ऐसा विचार किया कि शिवजीके साथ विरोध करनेसे मेरा मरण निश्चित है॥ २॥
</details>

<details open><summary>मूल (चौपाई)</summary>

तब आपन प्रभाउ बिस्तारा।  
निज बस कीन्ह सकल संसारा॥  
कोपेउ जबहिं बारिचरकेतू।  
छन महुँ मिटे सकल श्रुति सेतू॥
</details>

<details><summary>अनुवाद (हिन्दी)</summary>

तब उसने अपना प्रभाव फैलाया और समस्त संसारको अपने वशमें कर लिया। जिस समय उस मछलीके चिह्नकी ध्वजावाले कामदेवने कोप किया, उस समय क्षणभरमें ही वेदोंकी सारी मर्यादा मिट गयी॥ ३॥
</details>

<details open><summary>मूल (चौपाई)</summary>

ब्रह्मचर्ज ब्रत संजम नाना।  
धीरज धरम ग्यान बिग्याना॥  
सदाचार जप जोग बिरागा।  
सभय बिबेक कटकु सबु भागा॥
</details>

<details><summary>अनुवाद (हिन्दी)</summary>

ब्रह्मचर्य, नियम, नाना प्रकारके संयम, धीरज, धर्म, ज्ञान, विज्ञान, सदाचार, जप, योग, वैराग्य आदि विवेककी सारी सेना डरकर भाग गयी॥ ४॥
</details>

## छंद


<details open><summary>मूल (दोहा)</summary>

भागेउ बिबेकु सहाय सहित सो सुभट संजुग महि मुरे।  
सदग्रंथ पर्बत कंदरन्हि महुँ जाइ तेहि अवसर दुरे॥  
होनिहार का करतार को रखवार जग खरभरु परा।  
दुइ माथ केहि रतिनाथ जेहि कहुँ कोपि कर धनु सरु धरा॥
</details>

<details><summary>अनुवाद (हिन्दी)</summary>

विवेक अपने सहायकोंसहित भाग गया, उसके योद्धा रणभूमिसे पीठ दिखा गये। उस समय वे सब सद्‍ग्रन्थरूपी पर्वतकी कन्दराओंमें जा छिपे (अर्थात् ज्ञान, वैराग्य, संयम, नियम, सदाचारादि ग्रन्थोंमें ही लिखे रह गये; उनका आचरण छूट गया)। सारे जगत् में खलबली मच गयी (और सब कहने लगे—) हे विधाता! अब क्या होनेवाला है, हमारी रक्षा कौन करेगा? ऐसा दो सिरवाला कौन है, जिसके लिये रतिके पति कामदेवने कोप करके हाथमें धनुष-बाण उठाया है?
</details>

## दोहा


<details open><summary>मूल (दोहा)</summary>

जे सजीव जग अचर चर नारि पुरुष अस नाम।  
ते निज निज मरजाद तजि भए सकल बस काम॥ ८४॥
</details>

<details><summary>अनुवाद (हिन्दी)</summary>

जगत् में स्त्री-पुरुष संज्ञावाले जितने चर-अचर प्राणी थे, वे सब अपनी-अपनी मर्यादा छोड़कर कामके वश हो गये॥ ८४॥
</details>

<details open><summary>मूल (चौपाई)</summary>

सब के हृदयँ मदन अभिलाषा।  
लता निहारि नवहिं तरु साखा॥  
नदीं उमगि अंबुधि कहुँ धाईं।  
संगम करहिं तलाव तलाईं॥
</details>

<details><summary>अनुवाद (हिन्दी)</summary>

सबके हृदयमें कामकी इच्छा हो गयी। लताओं (बेलों) को देखकर वृक्षोंकी डालियाँ झुकने लगीं। नदियाँ उमड़-उमड़कर समुद्रकी ओर दौड़ीं और ताल-तलैयाँ भी आपसमें संगम करने (मिलने-जुलने) लगीं॥ १॥
</details>

<details open><summary>मूल (चौपाई)</summary>

जहँ असि दसा जड़न्ह कै बरनी।  
को कहि सकइ सचेतन करनी॥  
पसु पच्छी नभ जल थल चारी।  
भए कामबस समय बिसारी॥
</details>

<details><summary>अनुवाद (हिन्दी)</summary>

जब जड (वृक्ष, नदी आदि) की यह दशा कही गयी, तब चेतन जीवोंकी करनी कौन कह सकता है? आकाश, जल और पृथ्वीपर विचरनेवाले सारे पशु-पक्षी (अपने संयोगका) समय भुलाकर कामके वश हो गये॥ २॥
</details>

<details open><summary>मूल (चौपाई)</summary>

मदन अंध ब्याकुल सब लोका।  
निसि दिनु नहिं अवलोकहिं कोका॥  
देव दनुज नर किंनर ब्याला।  
प्रेत पिसाच भूत बेताला॥
</details>

<details><summary>अनुवाद (हिन्दी)</summary>

सब लोग कामान्ध होकर व्याकुल हो गये। चकवा-चकवी रात-दिन नहीं देखते। देव, दैत्य, मनुष्य, किन्नर, सर्प, प्रेत, पिशाच, भूत, बेताल—॥ ३॥
</details>

<details open><summary>मूल (चौपाई)</summary>

इन्ह कै दसा न कहेउँ बखानी।  
सदा काम के चेरे जानी॥  
सिद्ध बिरक्त महामुनि जोगी।  
तेपि कामबस भए बियोगी॥
</details>

<details><summary>अनुवाद (हिन्दी)</summary>

ये तो सदा ही कामके गुलाम हैं, यह समझकर मैंने इनकी दशाका वर्णन नहीं किया।  सिद्ध, विरक्त, महामुनि और महान् योगी भी कामके वश होकर योगरहित या स्त्रीके विरही हो गये॥ ४॥
</details>

## छंद


<details open><summary>मूल (दोहा)</summary>

भए कामबस जोगीस तापस पावँरन्हि की को कहै।  
देखहिं चराचर नारिमय जे ब्रह्ममय देखत रहे॥  
अबला बिलोकहिं पुरुषमय जगु पुरुष सब अबलामयं।  
दुइ दंड भरि ब्रह्मांड भीतर कामकृत कौतुक अयं॥
</details>

<details><summary>अनुवाद (हिन्दी)</summary>

जब योगीश्वर और तपस्वी भी कामके वश हो गये, तब पामर मनुष्योंकी कौन कहे? जो समस्त चराचर जगत् को ब्रह्ममय देखते थे, वे अब उसे स्त्रीमय देखने लगे। स्त्रियाँ सारे संसारको पुरुषमय देखने लगीं और पुरुष उसे स्त्रीमय देखने लगे। दो घड़ीतक सारे ब्रह्माण्डके अंदर कामदेवका रचा हुआ यह कौतुक (तमाशा) रहा।
</details>

## सोरठा


<details open><summary>मूल (दोहा)</summary>

धरी न काहूँ धीर सब के मन मनसिज हरे।  
जे राखे रघुबीर ते उबरे तेहि काल महुँ॥ ८५॥
</details>

<details><summary>अनुवाद (हिन्दी)</summary>

किसीने भी हृदयमें धैर्य नहीं धारण किया, कामदेवने सबके मन हर लिये। श्रीरघुनाथजीने जिनकी रक्षा की, केवल वे ही उस समय बचे रहे॥ ८५॥
</details>

<details open><summary>मूल (चौपाई)</summary>

उभय घरी अस कौतुक भयऊ।  
जौ लगि कामु संभु पहिं गयऊ॥  
सिवहि बिलोकि ससंकेउ मारू।  
भयउ जथाथिति सबु संसारू॥
</details>

<details><summary>अनुवाद (हिन्दी)</summary>

दो घड़ीतक ऐसा तमाशा हुआ, जबतक कामदेव शिवजीके पास पहुँच गया। शिवजीको देखकर कामदेव डर गया, तब सारा संसार फिर जैसा-का-तैसा स्थिर हो गया॥ १॥
</details>

<details open><summary>मूल (चौपाई)</summary>

भए तुरत सब जीव सुखारे।  
जिमि मद उतरि गएँ मतवारे॥  
रुद्रहि देखि मदन भय माना।  
दुराधरष दुर्गम भगवाना॥
</details>

<details><summary>अनुवाद (हिन्दी)</summary>

तुरंत ही सब जीव वैसे ही सुखी हो गये जैसे मतवाले (नशा पिये हुए ) लोग मद (नशा) उतर जानेपर सुखी होते हैं। दुराधर्ष (जिनको पराजित करना अत्यन्त ही कठिन है) और दुर्गम (जिनका पार पाना कठिन है) भगवान् (सम्पूर्ण ऐश्वर्य, धर्म, यश, श्री, ज्ञान और वैराग्यरूप छः ईश्वरीय गुणोंसे युक्त) रुद्र (महाभयङ्कर) शिवजीको देखकर कामदेव भयभीत हो गया॥ २॥
</details>

<details open><summary>मूल (चौपाई)</summary>

फिरत लाज कछु करि नहिं जाई।  
मरनु ठानि मन रचेसि उपाई॥  
प्रगटेसि तुरत रुचिर रितुराजा।  
कुसुमित नव तरु राजि बिराजा॥
</details>

<details><summary>अनुवाद (हिन्दी)</summary>

लौट जानेमें लज्जा मालूम होती है और करते कुछ बनता नहीं। आखिर मनमें मरनेका निश्चय करके उसने उपाय रचा। तुरंत ही सुन्दर ऋतुराज वसन्तको प्रकट किया। फूले हुए नये-नये वृक्षोंकी कतारें सुशोभित हो गयीं॥ ३॥
</details>

<details open><summary>मूल (चौपाई)</summary>

बन उपबन बापिका तड़ागा।  
परम सुभग सब दिसा बिभागा॥  
जहँ तहँ जनु उमगत अनुरागा।  
देखि मुएहुँ मन मनसिज जागा॥
</details>

<details><summary>अनुवाद (हिन्दी)</summary>

वन-उपवन, बावली-तालाब और सब दिशाओंके विभाग परम सुन्दर हो गये। जहाँ-तहाँ मानो प्रेम उमड़ रहा है, जिसे देखकर मरे मनोंमें भी कामदेव जाग उठा॥ ४॥
</details>

## छंद


<details open><summary>मूल (दोहा)</summary>

जागइ मनोभव मुएहुँ मन बन सुभगता न परै कही।  
सीतल सुगंध सुमंद मारुत मदन अनल सखा सही॥  
बिकसे सरन्हि बहु कंज गुंजत पुंज मंजुल मधुकरा।  
कलहंस पिक सुक सरस रव करि गान नाचहिं अपछरा॥
</details>

<details><summary>अनुवाद (हिन्दी)</summary>

मरे हुए मनमें भी कामदेव जागने लगा, वनकी सुन्दरता कही नहीं जा सकती। कामरूपी अग्निका सच्चा मित्र शीतल-मन्द-सुगन्धित पवन चलने लगा। सरोवरोंमें अनेकों कमल खिल गये, जिनपर सुन्दर भौंरोंके समूह गुंजार करने लगे। राजहंस, कोयल और तोते रसीली बोली बोलने लगे और अप्सराएँ गा-गाकर नाचने लगीं।
</details>

## दोहा


<details open><summary>मूल (दोहा)</summary>

सकल कला करि कोटि बिधि हारेउ सेन समेत।  
चली न अचल समाधि सिव कोपेउ हृदयनिकेत॥ ८६॥
</details>

<details><summary>अनुवाद (हिन्दी)</summary>

कामदेव अपनी सेनासमेत करोड़ों प्रकारकी सब कलाएँ (उपाय) करके हार गया, पर शिवजीकी अचल समाधि न डिगी। तब कामदेव क्रोधित हो उठा॥ ८६॥
</details>

<details open><summary>मूल (चौपाई)</summary>

देखि रसाल बिटप बर साखा।  
तेहि पर चढे़उ मदनु मन माखा॥  
सुमन चाप निज सर संधाने।  
अति रिस ताकि श्रवन लगि ताने॥
</details>

<details><summary>अनुवाद (हिन्दी)</summary>

आमके वृक्षकी एक सुन्दर डाली देखकर मनमें क्रोधसे भरा हुआ कामदेव उसपर चढ़ गया। उसने पुष्प-धनुषपर अपने (पाँचों) बाण चढ़ाये और अत्यन्त क्रोधसे (लक्ष्यकी ओर) ताककर उन्हें कानतक तान लिया॥ १॥
</details>

<details open><summary>मूल (चौपाई)</summary>

छाड़े बिषम बिसिख उर लागे।  
छूटि समाधि संभु तब जागे॥  
भयउ ईस मन छोभु बिसेषी।  
नयन उघारि सकल दिसि देखी॥
</details>

<details><summary>अनुवाद (हिन्दी)</summary>

कामदेवने तीक्ष्ण पाँच बाण छोड़े, जो शिवजीके हृदयमें लगे। तब उनकी समाधि टूट गयी और वे जाग गये। ईश्वर (शिवजी) के मनमें बहुत क्षोभ हुआ। उन्होंने आँखें खोलकर सब ओर देखा॥ २॥
</details>

<details open><summary>मूल (चौपाई)</summary>

सौरभ पल्लव मदनु बिलोका।  
भयउ कोपु कंपेउ त्रैलोका॥  
तब सिवँ तीसर नयन उघारा।  
चितवत कामु भयउ जरि छारा॥
</details>

<details><summary>अनुवाद (हिन्दी)</summary>

जब आमके पत्तोंमें (छिपे हुए) कामदेवको देखा तो उन्हें बड़ा क्रोध हुआ, जिससे तीनों लोक काँप उठे। तब शिवजीने तीसरा नेत्र खोला, उनके देखते ही कामदेव जलकर भस्म हो गया॥ ३॥
</details>

<details open><summary>मूल (चौपाई)</summary>

हाहाकार भयउ जग भारी।  
डरपे सुर भए असुर सुखारी॥  
समुझि कामसुखु सोचहिं भोगी।  
भए अकंटक साधक जोगी॥
</details>

<details><summary>अनुवाद (हिन्दी)</summary>

जगत् में बड़ा हाहाकार मच गया। देवता डर गये, दैत्य सुखी हुए। भोगी लोग कामसुखको याद करके चिन्ता करने लगे और साधक योगी निष्कंटक हो गये॥ ४॥
</details>

## छंद


<details open><summary>मूल (दोहा)</summary>

जोगी अकंटक भए पति गति सुनत रति मुरुछित भई।  
रोदति बदति बहु भाँति करुना करति संकर पहिं गई॥  
अति प्रेम करि बिनती बिबिध बिधि जोरि कर सन्मुख रही।  
प्रभु आसुतोष कृपाल सिव अबला निरखि बोले सही॥
</details>

<details><summary>अनुवाद (हिन्दी)</summary>

योगी निष्कंटक हो गये, कामदेवकी स्त्री रति अपने पतिकी यह दशा सुनते ही मूर्च्छित हो गयी। रोती-चिल्लाती और भाँति-भाँतिसे करुणा करती हुई वह शिवजीके पास गयी। अत्यन्त प्रेमके साथ अनेकों प्रकारसे विनती करके हाथ जोड़कर सामने खड़ी हो गयी। शीघ्र प्रसन्न होनेवाले कृपालु शिवजी अबला (असहाया स्त्री) को देखकर सुन्दर (उसको सान्त्वना देनेवाले) वचन बोले—
</details>

<details><summary>Misc Detail</summary>


</details>
