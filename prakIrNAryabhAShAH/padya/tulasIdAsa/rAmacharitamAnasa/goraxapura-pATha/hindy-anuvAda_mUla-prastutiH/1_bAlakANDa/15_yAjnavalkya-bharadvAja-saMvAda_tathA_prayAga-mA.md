+++
title = "१५ याज्ञवल्क्य-भरद्वाज-संवाद तथा प्रयाग-माहात्म्य"

+++


<details open><summary>मूल (दोहा)</summary>

अब रघुपति पद पंकरुह हियँ धरि पाइ प्रसाद।  
कहउँ जुगल मुनिबर्य कर मिलन सुभग संबाद॥ ४३(ख)॥
</details>

<details><summary>अनुवाद (हिन्दी)</summary>

मैं अब श्रीरघुनाथजीके चरणकमलोंको हृदयमें धारणकर और उनका प्रसाद पाकर दोनों श्रेष्ठ मुनियोंके मिलनका सुन्दर संवाद वर्णन करता हूँ॥ ४३(ख)॥
</details>

<details open><summary>मूल (चौपाई)</summary>

भरद्वाज मुनि बसहिं प्रयागा।  
तिन्हहि राम पद अति अनुरागा॥  
तापस सम दम दया निधाना।  
परमारथ पथ परम सुजाना॥
</details>

<details><summary>अनुवाद (हिन्दी)</summary>

भरद्वाज मुनि प्रयागमें बसते हैं, उनका श्रीरामजीके चरणोंमें अत्यन्त प्रेम है। वे तपस्वी, निगृहीतचित्त, जितेन्द्रिय, दयाके निधान और परमार्थके मार्गमें बड़े ही चतुर हैं॥ १॥
</details>

<details open><summary>मूल (चौपाई)</summary>

माघ मकरगत रबि जब होई।  
तीरथपतिहिं आव सब कोई॥  
देव दनुज किंनर नर श्रेनीं।  
सादर मज्जहिं सकल त्रिबेनीं॥
</details>

<details><summary>अनुवाद (हिन्दी)</summary>

माघमें जब सूर्य मकर राशिपर जाते हैं तब सब लोग तीर्थराज प्रयागको आते हैं। देवता, दैत्य, किन्नर और मनुष्योंके समूह सब आदरपूर्वक त्रिवेणीमें स्नान करते हैं॥ २॥
</details>

<details open><summary>मूल (चौपाई)</summary>

पूजहिं माधव पद जलजाता।  
परसि अखय बटु हरषहिं गाता॥  
भरद्वाज आश्रम अति पावन।  
परम रम्य मुनिबर मन भावन॥
</details>

<details><summary>अनुवाद (हिन्दी)</summary>

श्रीवेणीमाधवजीके चरणकमलोंको पूजते हैं और अक्षयवटका स्पर्शकर उनके शरीर पुलकित होते हैं। भरद्वाजजीका आश्रम बहुत ही पवित्र, परमरमणीय और श्रेष्ठमुनियोंके मनको भानेवाला है॥ ३॥
</details>

<details open><summary>मूल (चौपाई)</summary>

तहाँ होइ मुनि रिषय समाजा।  
जाहिं जे मज्जन तीरथराजा॥  
मज्जहिं प्रात समेत उछाहा।  
कहहिं परसपर हरि गुन गाहा॥
</details>

<details><summary>अनुवाद (हिन्दी)</summary>

तीर्थराजप्रयागमें जो स्नान करने जाते हैं उन ऋषि-मुनियोंका समाज वहाँ(भरद्वाजके आश्रममें) जुटता है। प्रातःकाल सब उत्साहपूर्वक स्नान करते हैं और फिर परस्पर भगवान् के गुणोंकी कथाएँ कहते हैं॥ ४॥
</details>

## दोहा


<details open><summary>मूल (दोहा)</summary>

ब्रह्म निरूपन धरम बिधि बरनहिं तत्त्व बिभाग।  
कहहिं भगति भगवंत कै संजुत ग्यान बिराग॥ ४४॥
</details>

<details><summary>अनुवाद (हिन्दी)</summary>

ब्रह्मका निरूपण, धर्मका विधान और तत्त्वोंके विभागका वर्णन करते हैं तथा ज्ञान-वैराग्यसे युक्त भगवान् की भक्तिका कथन करते हैं॥ ४४॥
</details>

<details open><summary>मूल (चौपाई)</summary>

एहि प्रकार भरि माघ नहाहीं।  
पुनि सब निज निज आश्रम जाहीं॥  
प्रति संबत अति होइ अनंदा।  
मकर मज्जि गवनहिं मुनिबृंदा॥
</details>

<details><summary>अनुवाद (हिन्दी)</summary>

इसी प्रकार माघके महीनेभर स्नान करते हैं और फिर सब अपने-अपने आश्रमोंको चले जाते हैं। हर साल वहाँ इसी तरह बड़ा आनन्द होता है। मकरमें स्नान करके मुनिगण चले जाते हैं॥ १॥
</details>

<details open><summary>मूल (चौपाई)</summary>

एक बार भरि मकर नहाए।  
सब मुनीस आश्रमन्ह सिधाए॥  
जागबलिक मुनि परम बिबेकी।  
भरद्वाज राखे पद टेकी॥
</details>

<details><summary>अनुवाद (हिन्दी)</summary>

एक बार पूरे मकरभर स्नान करके सब मुनीश्वर अपने-अपने आश्रमोंको लौट गये। परम ज्ञानी याज्ञवल्क्य मुनिको चरण पकड़कर भरद्वाजजीने रख लिया॥ २॥
</details>

<details open><summary>मूल (चौपाई)</summary>

सादर चरन सरोज पखारे।  
अति पुनीत आसन बैठारे॥  
करि पूजा मुनि सुजसु बखानी।  
बोले अति पुनीत मृदु बानी॥
</details>

<details><summary>अनुवाद (हिन्दी)</summary>

आदरपूर्वक उनके चरणकमल धोये और बड़े ही पवित्र आसनपर उन्हें बैठाया। पूजा करके मुनि याज्ञवल्क्यजीके सुयशका वर्णन किया और फिर अत्यन्त पवित्र और कोमल वाणीसे बोले—॥ ३॥
</details>

<details open><summary>मूल (चौपाई)</summary>

नाथ एक संसउ बड़ मोरें।  
करगत बेदतत्त्व सबु तोरें॥  
कहत सो मोहि लागत भय लाजा।  
जौं न कहउँ बड़ होइ अकाजा॥
</details>

<details><summary>अनुवाद (हिन्दी)</summary>

हे नाथ! मेरे मनमें एक बड़ा सन्देह है; वेदोंका तत्त्व सब आपकी मुट्ठीमें है (अर्थात् आप ही वेदका तत्त्व जाननेवाले होनेके कारण मेरा सन्देह निवारण कर सकते हैं) पर उस सन्देहको कहते मुझे भय और लाज आती है (भय इसलिये कि कहीं आप यह न समझें कि मेरी परीक्षा ले रहा है, लाज इसलिये कि इतनी आयु बीत गयी, अबतक ज्ञान न हुआ) और यदि नहीं कहता तो बड़ी हानि होती है (क्योंकि अज्ञानी बना रहता हूँ)॥ ४॥
</details>

## दोहा


<details open><summary>मूल (दोहा)</summary>

संत कहहिं असि नीति प्रभु श्रुति पुरान मुनि गाव।  
होइ न बिमल बिबेक उर गुर सन किएँ दुराव॥ ४५॥
</details>

<details><summary>अनुवाद (हिन्दी)</summary>

हे प्रभो! संतलोग ऐसी नीति कहते हैं और वेद, पुराण तथा मुनिजन भी यही बतलाते हैं कि गुरुके साथ छिपाव करनेसे हृदयमें निर्मल ज्ञान नहीं होता॥ ४५॥
</details>

<details open><summary>मूल (चौपाई)</summary>

अस बिचारि प्रगटउँ निज मोहू।  
हरहु नाथ करि जन पर छोहू॥  
राम नाम कर अमित प्रभावा।  
संत पुरान उपनिषद गावा॥
</details>

<details><summary>अनुवाद (हिन्दी)</summary>

यही सोचकर मैं अपना अज्ञान प्रकट करता हूँ। हे नाथ! सेवकपर कृपा करके इस अज्ञानका नाश कीजिये। संतों, पुराणों और उपनिषदोंने रामनामके असीम प्रभावका गान किया है॥ १॥
</details>

<details open><summary>मूल (चौपाई)</summary>

संतत जपत संभु अबिनासी।  
सिव भगवान ग्यान गुन रासी॥  
आकर चारि जीव जग अहहीं।  
कासीं मरत परम पद लहहीं॥
</details>

<details><summary>अनुवाद (हिन्दी)</summary>

कल्याणस्वरूप, ज्ञान और गुणोंकी राशि, अविनाशी भगवान् शम्भु निरन्तर रामनामका जप करते रहते हैं। संसारमें चार जातिके जीव हैं, काशीमें मरनेसे सभी परमपदको प्राप्त करते हैं॥ २॥
</details>

<details open><summary>मूल (चौपाई)</summary>

सोपि राम महिमा मुनिराया।  
सिव उपदेसु करत करि दाया॥  
रामु कवन प्रभु पूछउँ तोही।  
कहिअ बुझाइ कृपानिधि मोही॥
</details>

<details><summary>अनुवाद (हिन्दी)</summary>

हे मुनिराज! वह भी राम (नाम) की ही महिमा है, क्योंकि शिवजी महाराज दया करके (काशीमें मरनेवाले जीवको) रामनामका ही उपदेश करते हैं (इसीसे उनको परमपद मिलता है)। हे प्रभो! मैं आपसे पूछता हूँ कि वे राम कौन हैं? हे कृपानिधान! मुझे समझाकर कहिये॥ ३॥
</details>

<details open><summary>मूल (चौपाई)</summary>

एक राम अवधेस कुमारा।  
तिन्ह कर चरित बिदित संसारा॥  
नारि बिरहँ दुखु लहेउ अपारा।  
भयउ रोषु रन रावनु मारा॥
</details>

<details><summary>अनुवाद (हिन्दी)</summary>

एक राम तो अवधनरेश दशरथजीके कुमार हैं, उनका चरित्र सारा संसार जानता है। उन्होंने स्त्रीके विरहमें अपार दुःख उठाया और क्रोध आनेपर युद्धमें रावणको मार डाला॥ ४॥
</details>

## दोहा


<details open><summary>मूल (दोहा)</summary>

प्रभु सोइ राम कि अपर कोउ जाहि जपत त्रिपुरारि।  
सत्यधाम सर्बग्य तुम्ह कहहु बिबेकु बिचारि॥ ४६॥
</details>

<details><summary>अनुवाद (हिन्दी)</summary>

हे प्रभो! वही राम हैं या और कोई दूसरे हैं, जिनको शिवजी जपते हैं? आप सत्यके धाम हैं और सब कुछ जानते हैं, ज्ञान विचारकर कहिये॥ ४६॥
</details>

<details open><summary>मूल (चौपाई)</summary>

जैसें मिटै मोर भ्रम भारी।  
कहहु सो कथा नाथ बिस्तारी॥  
जागबलिक बोले मुसुकाई।  
तुम्हहि बिदित रघुपति प्रभुताई॥
</details>

<details><summary>अनुवाद (हिन्दी)</summary>

हे नाथ! जिस प्रकारसे मेरा यह भारी भ्रम मिट जाय, आप वही कथा विस्तारपूर्वक कहिये। इसपर याज्ञवल्क्यजी मुसकराकर बोले, श्रीरघुनाथजीकी प्रभुताको तुम जानते हो॥ १॥
</details>

<details open><summary>मूल (चौपाई)</summary>

रामभगत तुम्ह मन क्रम बानी।  
चतुराई तुम्हारि मैं जानी॥  
चाहहु सुनै राम गुन गूढ़ा।  
कीन्हिहु प्रस्न मनहुँ अति मूढ़ा॥
</details>

<details><summary>अनुवाद (हिन्दी)</summary>

तुम मन, वचन और कर्मसे श्रीरामजीके भक्त हो। तुम्हारी चतुराईको मैं जान गया। तुम श्रीरामजीके रहस्यमय गुणोंको सुनना चाहते हो; इसीसे तुमने ऐसा प्रश्न किया है मानो बड़े ही मूढ़ हो॥ २॥
</details>

<details open><summary>मूल (चौपाई)</summary>

तात सुनहु सादर मनु लाई।  
कहउँ राम कै कथा सुहाई॥  
महामोहु महिषेसु बिसाला।  
रामकथा कालिका कराला॥
</details>

<details><summary>अनुवाद (हिन्दी)</summary>

हे तात! तुम आदरपूर्वक मन लगाकर सुनो; मैं श्रीरामजीकी सुन्दर कथा कहता हूँ। बड़ा भारी अज्ञान विशाल महिषासुर है और श्रीरामजीकी कथा (उसे नष्ट कर देनेवाली) भयंकर कालीजी हैं॥ ३॥
</details>

<details><summary>Misc Detail</summary>


</details>
