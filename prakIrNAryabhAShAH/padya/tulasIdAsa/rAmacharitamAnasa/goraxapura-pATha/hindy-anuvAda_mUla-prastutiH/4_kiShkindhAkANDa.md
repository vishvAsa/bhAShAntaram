+++
title = "०४ किष्किन्धाकाण्ड"

+++


## मंगलाचरण


### श्लोक


<details><summary>मूल (दोहा)</summary>

कुन्देन्दीवरसुन्दरावतिबलौ विज्ञानधामावुभौ  
शोभाढॺौ वरधन्विनौ श्रुतिनुतौ गोविप्रवृन्दप्रियौ।  
मायामानुषरूपिणौ रघुवरौ सद्धर्मवर्मौ हितौ  
सीतान्वेषणतत्परौ पथिगतौ भक्तिप्रदौ तौ हि नः॥ १॥
</details>

<details><summary>अनुवाद (हिन्दी)</summary>

कुन्दपुष्प और नील कमलके समान सुन्दर गौर एवं श्यामवर्ण, अत्यन्त बलवान्, विज्ञानके धाम, शोभासम्पन्न, श्रेष्ठ धनुर्धर, वेदोंके द्वारा वन्दित, गौ एवं ब्राह्मणोंके समूहके प्रिय (अथवा प्रेमी), मायासे मनुष्यरूप धारण किये हुए, श्रेष्ठ धर्मके लिये कवचस्वरूप, सबके हितकारी, श्रीसीताजीकी खोजमें लगे हुए, पथिकरूप रघुकुलके श्रेष्ठ श्रीरामजी और श्रीलक्ष्मणजी दोनों भाई निश्चय ही हमें भक्तिप्रद हों॥ १॥
</details>

<details><summary>मूल (दोहा)</summary>

ब्रह्माम्भोधिसमुद्भवं कलिमलप्रध्वंसनं चाव्ययं  
श्रीमच्छम्भुमुखेन्दुसुन्दरवरे संशोभितं सर्वदा।  
संसारामयभेषजं सुखकरं श्रीजानकीजीवनं  
धन्यास्ते कृतिनः पिबन्ति सततं श्रीरामनामामृतम्॥ २॥
</details>

<details><summary>अनुवाद (हिन्दी)</summary>

वे सुकृती (पुण्यात्मा पुरुष) धन्य हैं जो वेदरूपी समुद्र (के मथने) से उत्पन्न हुए कलियुगके मलको सर्वथा नष्ट कर देनेवाले, अविनाशी, भगवान् श्रीशम्भुके सुन्दर एवं श्रेष्ठ मुखरूपी चन्द्रमामें सदा शोभायमान, जन्म-मरणरूपी रोगके औषध, सबको सुख देनेवाले और श्रीजानकीजीके जीवनस्वरूप श्रीरामनामरूपी अमृतका निरन्तर पान करते रहते हैं॥ २॥
</details>

### सोरठा


<details><summary>मूल (दोहा)</summary>

मुक्ति जन्म महि जानि ग्यान खानि अघ हानि कर।  
जहँ बस संभु भवानि सो कासी सेइअ कस न॥
</details>

<details><summary>अनुवाद (हिन्दी)</summary>

जहाँ श्रीशिव-पार्वती बसते हैं, उस काशीको मुक्तिकी जन्मभूमि, ज्ञानकी खान और पापोंका नाश करनेवाली जानकर उसका सेवन क्यों न किया जाय?
</details>

<details><summary>मूल (दोहा)</summary>

जरत सकल सुर बृंद बिषम गरल जेहिं पान किय।  
तेहि न भजसि मन मंद को कृपाल संकर सरिस॥
</details>

<details><summary>अनुवाद (हिन्दी)</summary>

जिस भीषण हलाहल विषसे सब देवतागण जल रहे थे उसको जिन्होंने स्वयं पान कर लिया, रे मन्द मन! तू उन शङ्करजीको क्यों नहीं भजता? उनके समान कृपालु (और) कौन है?
</details>

<details><summary>Misc Detail</summary>


</details>

## श्रीरामजीसे हनुमान् जी का मिलना और श्रीराम-सुग्रीवकी मित्रता


<details><summary>मूल (चौपाई)</summary>

आगें चले बहुरि रघुराया।  
रिष्यमूक पर्बत निअराया॥  
तहँ रह सचिव सहित सुग्रीवा।  
आवत देखि अतुल बल सींवा॥
</details>

<details><summary>अनुवाद (हिन्दी)</summary>

श्रीरघुनाथजी फिर आगे चले। ऋष्यमूक पर्वत निकट आ गया। वहाँ (ऋष्यमूक पर्वतपर) मन्त्रियोंसहित सुग्रीव रहते थे। अतुलनीय बलकी सीमा श्रीरामचन्द्रजी और लक्ष्मणजीको आते देखकर—॥ १॥
</details>

<details><summary>मूल (चौपाई)</summary>

अति सभीत कह सुनु हनुमाना।  
पुरुष जुगल बल रूप निधाना॥  
धरि बटु रूप देखु तैं जाई।  
कहेसु जानि जियँ सयन बुझाई॥
</details>

<details><summary>अनुवाद (हिन्दी)</summary>

सुग्रीव अत्यन्त भयभीत होकर बोले—हे हनुमान्! सुनो, ये दोनों पुरुष बल और रूपके निधान हैं। तुम ब्रह्मचारीका रूप धारण करके जाकर देखो। अपने हृदयमें उनकी यथार्थ बात जानकर मुझे इशारेसे समझाकर कह देना॥ २॥
</details>

<details><summary>मूल (चौपाई)</summary>

पठए बालि होहिं मन मैला।  
भागौं तुरत तजौं यह सैला॥  
बिप्र रूप धरि कपि तहँ गयऊ।  
माथ नाइ पूछत अस भयऊ॥
</details>

<details><summary>अनुवाद (हिन्दी)</summary>

यदि वे मनके मलिन बालिके भेजे हुए हों तो मैं तुरंत ही इस पर्वतको छोड़कर भाग जाऊँ। (यह सुनकर) हनुमान् जी ब्राह्मणका रूप धरकर वहाँ गये और मस्तक नवाकर इस प्रकार पूछने लगे—॥ ३॥
</details>

<details><summary>मूल (चौपाई)</summary>

को तुम्ह स्यामल गौर सरीरा।  
छत्री रूप फिरहु बन बीरा॥  
कठिन भूमि कोमल पद गामी।  
कवन हेतु बिचरहु बन स्वामी॥
</details>

<details><summary>अनुवाद (हिन्दी)</summary>

हे वीर! साँवले और गोरे शरीरवाले आप कौन हैं, जो क्षत्रियके रूपमें वनमें फिर रहे हैं? हे स्वामी! कठोर भूमिपर कोमल चरणोंसे चलनेवाले आप किस कारण वनमें विचर रहे हैं?॥ ४॥
</details>

<details><summary>मूल (चौपाई)</summary>

मृदुल मनोहर सुंदर गाता।  
सहत दुसह बन आतप बाता॥  
की तुम्ह तीनि देव महँ कोऊ।  
नर नारायन की तुम्ह दोऊ॥
</details>

<details><summary>अनुवाद (हिन्दी)</summary>

मनको हरण करनेवाले आपके सुन्दर, कोमल अंग हैं, और आप वनके दुःसह धूप और वायुको सह रहे हैं। क्या आप ब्रह्मा, विष्णु, महेश—इन तीन देवताओंमेंसे कोई हैं, या आप दोनों नर और नारायण हैं॥ ५॥
</details>

### दोहा


<details><summary>मूल (दोहा)</summary>

जग कारन तारन भव भंजन धरनी भार।  
की तुम्ह अखिल भुवन पति लीन्ह मनुज अवतार॥ १॥
</details>

<details><summary>अनुवाद (हिन्दी)</summary>

अथवा आप जगत् के मूल कारण और सम्पूर्ण लोकोंके स्वामी स्वयं भगवान् हैं, जिन्होंने लोगोंको भवसागरसे पार उतारने तथा पृथ्वीका भार नष्ट करनेके लिये मनुष्य-रूपमें अवतार लिया है?॥ १॥
</details>

<details><summary>मूल (चौपाई)</summary>

कोसलेस दसरथ के जाए।  
हम पितु बचन मानि बन आए॥  
नाम राम लछिमन दोउ भाई।  
संग नारि सुकुमारि सुहाई॥
</details>

<details><summary>अनुवाद (हिन्दी)</summary>

(श्रीरामचन्द्रजीने कहा—) हम कोसलराज दशरथजीके पुत्र हैं और पिताका वचन मानकर वन आये हैं। हमारे राम-लक्ष्मण नाम हैं, हम दोनों भाई हैं। हमारे साथ सुन्दर सुकुमारी स्त्री थी॥ १॥
</details>

<details><summary>मूल (चौपाई)</summary>

इहाँ हरी निसिचर बैदेही।  
बिप्र फिरहिं हम खोजत तेही॥  
आपन चरित कहा हम गाई।  
कहहु बिप्र निज कथा बुझाई॥
</details>

<details><summary>अनुवाद (हिन्दी)</summary>

यहाँ (वनमें) राक्षसने (मेरी पत्नी) जानकीको हर लिया। हे ब्राह्मण! हम उसे ही खोजते फिरते हैं। हमने तो अपना चरित्र कह सुनाया। अब हे ब्राह्मण! अपनी कथा समझाकर कहिये॥ २॥
</details>

<details><summary>मूल (चौपाई)</summary>

प्रभु पहिचानि परेउ गहि चरना।  
सो सुख उमा जाइ नहिं बरना॥  
पुलकित तन मुख आव न बचना।  
देखत रुचिर बेष कै रचना॥
</details>

<details><summary>अनुवाद (हिन्दी)</summary>

प्रभुको पहचानकर हनुमान् जी उनके चरण पकड़कर पृथ्वीपर गिर पड़े (उन्होंने साष्टाङ्ग दण्डवत्-प्रणाम किया)। (शिवजी कहते हैं—) हे पार्वती! वह सुख वर्णन नहीं किया जा सकता। शरीर पुलकित है, मुखसे वचन नहीं निकलता। वे प्रभुके सुन्दर वेषकी रचना देख रहे हैं!॥ ३॥
</details>

<details><summary>मूल (चौपाई)</summary>

पुनि धीरजु धरि अस्तुति कीन्ही।  
हरष हृदयँ निज नाथहि चीन्ही॥  
मोर न्याउ मैं पूछा साईं।  
तुम्ह पूछहु कस नर की नाईं॥
</details>

<details><summary>अनुवाद (हिन्दी)</summary>

फिर धीरज धरकर स्तुति की। अपने नाथको पहचान लेनेसे हृदयमें हर्ष हो रहा है। (फिर हनुमान् जीने कहा—) हे स्वामी! मैंने जो पूछा वह मेरा पूछना तो न्याय था, (वर्षोंके बाद आपको देखा, वह भी तपस्वीके वेषमें और मेरी वानरी-बुद्धि, इससे मैं तो आपको पहचान न सका और अपनी परिस्थितिके अनुसार मैंने आपसे पूछा) परन्तु आप मनुष्यकी तरह कैसे पूछ रहे हैं?॥ ४॥
</details>

<details><summary>मूल (चौपाई)</summary>

तव माया बस फिरउँ भुलाना।  
ता ते मैं नहिं प्रभु पहिचाना॥
</details>

<details><summary>अनुवाद (हिन्दी)</summary>

मैं तो आपकी मायाके वश भूला फिरता हूँ; इसीसे मैंने अपने स्वामी (आप) को नहीं पहचाना॥ ५॥
</details>

### श्लोक


<details><summary>मूल (दोहा)</summary>

एकु मैं मंद मोहबस कुटिल हृदय अग्यान।  
पुनि प्रभु मोहि बिसारेउ दीनबंधु भगवान॥ २॥
</details>

<details><summary>अनुवाद (हिन्दी)</summary>

एक तो मैं यों ही मन्द हूँ, दूसरे मोहके वशमें हूँ, तीसरे हृदयका कुटिल और अज्ञान हूँ, फिर हे दीनबन्धु भगवान्! प्रभु (आप) ने भी मुझे भुला दिया!॥ २॥
</details>

<details><summary>मूल (चौपाई)</summary>

जदपि नाथ बहु अवगुन मोरें।  
सेवक प्रभुहि परै जनि भोरें॥  
नाथ जीव तव मायाँ मोहा।  
सो निस्तरइ तुम्हारेहि छोहा॥
</details>

<details><summary>अनुवाद (हिन्दी)</summary>

हे नाथ! यद्यपि मुझमें बहुत-से अवगुण हैं, तथापि सेवक स्वामीकी विस्मृतिमें न पड़े (आप उसे न भूल जायँ) हे नाथ! जीव आपकी मायासे मोहित है। वह आपही की कृपासे निस्तार पा सकता है॥ १॥
</details>

<details><summary>मूल (चौपाई)</summary>

ता पर मैं रघुबीर दोहाई।  
जानउँ नहिं कछु भजन उपाई॥  
सेवक सुत पति मातु भरोसें।  
रहइ असोच बनइ प्रभु पोसें॥
</details>

<details><summary>अनुवाद (हिन्दी)</summary>

उसपर हे रघुवीर! मैं आपकी दुहाई (शपथ) करके कहता हूँ कि मैं भजन-साधन कुछ नहीं जानता। सेवक स्वामीके और पुत्र माताके भरोसे निश्चिन्त रहता है। प्रभुको सेवकका पालन-पोषण करते ही बनता है (करना ही पड़ता है)॥ २॥
</details>

<details><summary>मूल (चौपाई)</summary>

अस कहि परेउ चरन अकुलाई।  
निज तनु प्रगटि प्रीति उर छाई॥  
तब रघुपति उठाइ उर लावा।  
निज लोचन जल सींचि जुड़ावा॥
</details>

<details><summary>अनुवाद (हिन्दी)</summary>

ऐसा कहकर हनुमान् जी अकुलाकर प्रभुके चरणोंपर गिर पड़े, उन्होंने अपना असली शरीर प्रकट कर दिया। उनके हृदयमें प्रेम छा गया। तब श्रीरघुनाथजीने उन्हें उठाकर हृदयसे लगा लिया और अपने नेत्रोंके जलसे सींचकर शीतल किया॥ ३॥
</details>

<details><summary>मूल (चौपाई)</summary>

सुनु कपि जियँ मानसि जनि ऊना।  
तैं मम प्रिय लछिमन ते दूना॥  
समदरसी मोहि कह सब कोऊ।  
सेवक प्रिय अनन्यगति सोऊ॥
</details>

<details><summary>अनुवाद (हिन्दी)</summary>

(फिर कहा—) हे कपि! सुनो, मनमें ग्लानि मत मानना (मन छोटा न करना)। तुम मुझे लक्ष्मणसे भी दूने प्रिय हो। सब कोई मुझे समदर्शी कहते हैं (मेरे लिये न कोई प्रिय है न अप्रिय) पर मुझको सेवक प्रिय है, क्योंकि वह अनन्यगति होता है (मुझे छोड़कर उसको कोई दूसरा सहारा नहीं होता)॥ ४॥
</details>

### दोहा


<details><summary>मूल (दोहा)</summary>

सो अनन्य जाकें असि मति न टरइ हनुमंत।  
मैं सेवक सचराचर रूप स्वामि भगवंत॥ ३॥
</details>

<details><summary>अनुवाद (हिन्दी)</summary>

और हे हनुमान्! अनन्य वही है जिसकी ऐसी बुद्धि कभी नहीं टलती कि मैं सेवक हूँ और यह चराचर (जड-चेतन) जगत् मेरे स्वामी भगवान् का रूप है॥ ३॥
</details>

<details><summary>मूल (चौपाई)</summary>

देखि पवनसुत पति अनुकूला।  
हृदयँ हरष बीती सब सूला॥  
नाथ सैल पर कपिपति रहई।  
सो सुग्रीव दास तव अहई॥
</details>

<details><summary>अनुवाद (हिन्दी)</summary>

स्वामीको अनुकूल (प्रसन्न) देखकर पवनकुमार हनुमान् जीके हृदयमें हर्ष छा गया और उनके सब दुःख जाते रहे। (उन्होंने कहा—) हे नाथ! इस पर्वतपर वानरराज सुग्रीव रहता है, वह आपका दास है॥ १॥
</details>

<details><summary>मूल (चौपाई)</summary>

तेहि सन नाथ मयत्री कीजे।  
दीन जानि तेहि अभय करीजे॥  
सो सीता कर खोज कराइहि।  
जहँ तहँ मरकट कोटि पठाइहि॥
</details>

<details><summary>अनुवाद (हिन्दी)</summary>

हे नाथ! उससे मित्रता कीजिये और उसे दीन जानकर निर्भय कर दीजिये। वह सीताजीकी खोज करावेगा और जहाँ-तहाँ करोड़ों वानरोंको भेजेगा॥ २॥
</details>

<details><summary>मूल (चौपाई)</summary>

एहि बिधि सकल कथा समुझाई।  
लिए दुऔ जन पीठि चढ़ाई॥  
जब सुग्रीवँ राम कहुँ देखा।  
अतिसय जन्म धन्य करि लेखा॥
</details>

<details><summary>अनुवाद (हिन्दी)</summary>

इस प्रकार सब बातें समझाकर हनुमान् जीने (श्रीराम-लक्ष्मण) दोनों जनोंको पीठपर चढ़ा लिया। जब सुग्रीवने श्रीरामचन्द्रजीको देखा तो अपने जन्मको अत्यन्त धन्य समझा॥ ३॥
</details>

<details><summary>मूल (चौपाई)</summary>

सादर मिलेउ नाइ पद माथा।  
भेंटेउ अनुज सहित रघुनाथा॥  
कपि कर मन बिचार एहि रीती।  
करिहहिं बिधि मो सन ए प्रीती॥
</details>

<details><summary>अनुवाद (हिन्दी)</summary>

सुग्रीव चरणोंमें मस्तक नवाकर आदरसहित मिले। श्रीरघुनाथजी भी छोटे भाईसहित उनसे गले लगकर मिले। सुग्रीव मनमें इस प्रकार सोच रहे हैं कि हे विधाता! क्या ये मुझसे प्रीति करेंगे?॥ ४॥
</details>

<details><summary>Misc Detail</summary>


</details>

## सुग्रीवका दुःख सुनाना, बालिवधकी प्रतिज्ञा, श्रीरामजीका मित्र-लक्षण-वर्णन


### दोहा


<details><summary>मूल (दोहा)</summary>

तब हनुमंत उभय दिसि की सब कथा सुनाइ।  
पावक साखी देइ करि जोरी प्रीति दृढ़ाइ॥ ४॥
</details>

<details><summary>अनुवाद (हिन्दी)</summary>

तब हनुमान् जी ने दोनों ओरकी सब कथा सुनाकर अग्निको साक्षी देकर परस्पर दृढ़ करके प्रीति जोड़ दी (अर्थात् अग्निकी साक्षी देकर प्रतिज्ञापूर्वक उनकी मैत्री करवा दी)॥ ४॥
</details>

<details><summary>मूल (चौपाई)</summary>

कीन्हि प्रीति कछु बीच न राखा।  
लछिमन राम चरित सब भाषा॥  
कह सुग्रीव नयन भरि बारी।  
मिलिहि नाथ मिथिलेसकुमारी॥
</details>

<details><summary>अनुवाद (हिन्दी)</summary>

दोनोंने (हृदयसे) प्रीति की, कुछ भी अन्तर नहीं रखा। तब लक्ष्मणजीने श्रीरामचन्द्रजीका सारा इतिहास कहा। सुग्रीवने नेत्रोंमें जल भरकर कहा—हे नाथ! मिथिलेशकुमारी जानकीजी मिल जायँगी॥ १॥
</details>

<details><summary>मूल (चौपाई)</summary>

मंत्रिन्ह सहित इहाँ एक बारा।  
बैठ रहेउँ मैं करत बिचारा॥  
गगन पंथ देखी मैं जाता।  
परबस परी बहुत बिलपाता॥
</details>

<details><summary>अनुवाद (हिन्दी)</summary>

मैं एक बार यहाँ मन्त्रियोंके साथ बैठा हुआ कुछ विचार कर रहा था। तब मैंने पराये (शत्रु) के वशमें पड़ी बहुत विलाप करती हुई सीताजीको आकाशमार्गसे जाते देखा था॥ २॥
</details>

<details><summary>मूल (चौपाई)</summary>

राम राम हा राम पुकारी।  
हमहि देखि दीन्हेउ पट डारी॥  
मागा राम तुरत तेहिं दीन्हा।  
पट उर लाइ सोच अति कीन्हा॥
</details>

<details><summary>अनुवाद (हिन्दी)</summary>

हमें देखकर उन्होंने ‘राम! राम! हा राम!’ पुकारकर वस्त्र गिरा दिया था। श्रीरामजीने उसे माँगा, तब सुग्रीवने तुरंत ही दे दिया। वस्त्रको हृदयसे लगाकर श्रीरामचन्द्रजीने बहुत ही सोच किया॥ ३॥
</details>

<details><summary>Misc Detail</summary>


</details>

## सुग्रीवका वैराग्य


<details><summary>मूल (चौपाई)</summary>

कह सुग्रीव सुनहु रघुबीरा।  
तजहु सोच मन आनहु धीरा॥  
सब प्रकार करिहउँ सेवकाई।  
जेहि बिधि मिलिहि जानकी आई॥
</details>

<details><summary>अनुवाद (हिन्दी)</summary>

सुग्रीवने कहा—हे रघुवीर! सुनिये, सोच छोड़ दीजिये और मनमें धीरज लाइये। मैं सब प्रकारसे आपकी सेवा करूँगा, जिस उपायसे जानकीजी आकर आपको मिलें॥ ४॥
</details>

### दोहा


<details><summary>मूल (दोहा)</summary>

सखा बचन सुनि हरषे कृपासिंधु बलसींव।  
कारन कवन बसहु बन मोहि कहहु सुग्रीव॥ ५॥
</details>

<details><summary>अनुवाद (हिन्दी)</summary>

कृपाके समुद्र और बलकी सीमा श्रीरामजी सखा सुग्रीवके वचन सुनकर हर्षित हुए। (और बोले—) हे सुग्रीव! मुझे बताओ, तुम वनमें किस कारण रहते हो?॥ ५॥
</details>

<details><summary>मूल (चौपाई)</summary>

नाथ बालि अरु मैं द्वौ भाई।  
प्रीति रही कछु बरनि न जाई॥  
मयसुत मायावी तेहि नाऊँ।  
आवा सो प्रभु हमरें गाऊँ॥
</details>

<details><summary>अनुवाद (हिन्दी)</summary>

(सुग्रीवने कहा—) हे नाथ! बालि और मैं दो भाई हैं। हम दोनोंमें ऐसी प्रीति थी कि वर्णन नहीं की जा सकती। हे प्रभो! मय दानवका एक पुत्र था, उसका नाम मायावी था। एक बार वह हमारे गाँवमें आया॥ १॥
</details>

<details><summary>मूल (चौपाई)</summary>

अर्ध राति पुर द्वार पुकारा।  
बाली रिपु बल सहै न पारा॥  
धावा बालि देखि सो भागा।  
मैं पुनि गयउँ बंधु सँग लागा॥
</details>

<details><summary>अनुवाद (हिन्दी)</summary>

उसने आधी रातको नगरके फाटकपर आकर पुकारा (ललकारा)। बालि शत्रुके बल (ललकार) को सह नहीं सका। वह दौड़ा, उसे देखकर मायावी भागा। मैं भी भाईके सङ्ग लगा चला गया॥ २॥
</details>

<details><summary>मूल (चौपाई)</summary>

गिरिबर गुहाँ पैठ सो जाई।  
तब बालीं मोहि कहा बुझाई॥  
परिखेसु मोहि एक पखवारा।  
नहिं आवौं तब जानेसु मारा॥
</details>

<details><summary>अनुवाद (हिन्दी)</summary>

वह मायावी एक पर्वतकी गुफामें जा घुसा। तब बालिने मुझे समझाकर कहा—तुम एक पखवाड़े (पंद्रह दिन) तक मेरी बाट देखना। यदि मैं उतने दिनोंमें न आऊँ तो जान लेना कि मैं मारा गया॥ ३॥
</details>

<details><summary>मूल (चौपाई)</summary>

मास दिवस तहँ रहेउँ खरारी।  
निसरी रुधिर धार तहँ भारी॥  
बालि हतेसि मोहि मारिहि आई।  
सिला देइ तहँ चलेउँ पराई॥
</details>

<details><summary>अनुवाद (हिन्दी)</summary>

हे खरारि! मैं वहाँ महीने भरतक रहा। वहाँ (उस गुफामेंसे) रक्तकी बड़ी भारी धारा निकली। तब (मैंने समझा कि) उसने बालिको मार डाला, अब आकर मुझे मारेगा। इसलिये मैं वहाँ (गुफाके द्वारपर) एक शिला लगाकर भाग आया॥ ४॥
</details>

<details><summary>मूल (चौपाई)</summary>

मंत्रिन्ह पुर देखा बिनु साईं।  
दीन्हेउ मोहि राज बरिआईं॥  
बाली ताहि मारि गृह आवा।  
देखि मोहि जियँ भेद बढ़ावा॥
</details>

<details><summary>अनुवाद (हिन्दी)</summary>

मन्त्रियोंने नगरको बिना स्वामी (राजा) का देखा, तो मुझको जबर्दस्ती राज्य दे दिया। बालि उसे मारकर घर आ गया। मुझे (राजसिंहासनपर) देखकर उसने जीमें भेद बढ़ाया (बहुत ही विरोध माना)। (उसने समझा कि यह राज्यके लोभसे ही गुफाके द्वारपर शिला दे आया था, जिससे मैं बाहर न निकल सकूँ; और यहाँ आकर राजा बन बैठा)॥ ५॥
</details>

<details><summary>मूल (चौपाई)</summary>

रिपु सम मोहि मारेसि अति भारी।  
हरि लीन्हेसि सर्बसु अरु नारी॥  
ताकें भय रघुबीर कृपाला।  
सकल भुवन मैं फिरेउँ बिहाला॥
</details>

<details><summary>अनुवाद (हिन्दी)</summary>

उसने मुझे शत्रुके समान बहुत अधिक मारा और मेरा सर्वस्व तथा मेरी स्त्रीको भी छीन लिया। हे कृपालु रघुवीर! मैं उसके भयसे समस्त लोकोंमें बेहाल होकर फिरता रहा॥ ६॥
</details>

<details><summary>मूल (चौपाई)</summary>

इहाँ साप बस आवत नाहीं।  
तदपि सभीत रहउँ मन माहीं॥  
सुनि सेवक दुख दीनदयाला।  
फरकि उठीं द्वै भुजा बिसाला॥
</details>

<details><summary>अनुवाद (हिन्दी)</summary>

वह शापके कारण यहाँ नहीं आता, तो भी मैं मनमें भयभीत रहता हूँ। सेवकका दुःख सुनकर दीनोंपर दया करनेवाले श्रीरघुनाथजीकी दोनों विशाल भुजाएँ फड़क उठीं॥ ७॥
</details>

### दोहा


<details><summary>मूल (दोहा)</summary>

सुनु सुग्रीव मारिहउँ बालिहि एकहिं बान।  
ब्रह्म रुद्र सरनागत गएँ न उबरिहिं प्रान॥६॥
</details>

<details><summary>अनुवाद (हिन्दी)</summary>

(उन्होंने कहा—) हे सुग्रीव! सुनो, मैं एक ही बाणसे बालिको मार डालूँगा। ब्रह्मा और रुद्रकी शरणमें जानेपर भी उसके प्राण न बचेंगे॥ ६॥
</details>

<details><summary>मूल (चौपाई)</summary>

जे न मित्र दुख होहिं दुखारी।  
तिन्हहि बिलोकत पातक भारी॥  
निज दुख गिरि सम रज करि जाना।  
मित्रक दुख रज मेरु समाना॥
</details>

<details><summary>अनुवाद (हिन्दी)</summary>

जो लोग मित्रके दुःखसे दुःखी नहीं होते, उन्हें देखनेसे ही बड़ा पाप लगता है। अपने पर्वतके समान दुःखको धूलके समान और मित्रके धूलके समान दुःखको सुमेरु (बड़े भारी पर्वत) के समान जाने॥ १॥
</details>

<details><summary>मूल (चौपाई)</summary>

जिन्ह कें असि मति सहज न आई।  
ते सठ कत हठि करत मिताई॥  
कुपथ निवारि सुपंथ चलावा।  
गुन प्रगटै अवगुनन्हि दुरावा॥
</details>

<details><summary>अनुवाद (हिन्दी)</summary>

जिन्हें स्वभावसे ही ऐसी बुद्धि प्राप्त नहीं है, वे मूर्ख हठ करके क्यों किसीसे मित्रता करते हैं? मित्रका धर्म है कि वह मित्रको बुरे मार्गसे रोककर अच्छे मार्गपर चलावे। उसके गुण प्रकट करे और अवगुणोंको छिपावे॥ २॥
</details>

<details><summary>मूल (चौपाई)</summary>

देत लेत मन संक न धरई।  
बल अनुमान सदा हित करई॥  
बिपति काल कर सतगुन नेहा।  
श्रुति कह संत मित्र गुन एहा॥
</details>

<details><summary>अनुवाद (हिन्दी)</summary>

देने-लेनेमें मनमें शंका न रखे। अपने बलके अनुसार सदा हित ही करता रहे। विपत्तिके समयमें तो सदा सौगुना स्नेह करे। वेद कहते हैं कि संत (श्रेष्ठ) मित्रके गुण (लक्षण) ये हैं॥ ३॥
</details>

<details><summary>मूल (चौपाई)</summary>

आगें कह मृदु बचन बनाई।  
पाछें अनहित मन कुटिलाई॥  
जाकर चित अहि गति सम भाई।  
अस कुमित्र परिहरेहिं भलाई॥
</details>

<details><summary>अनुवाद (हिन्दी)</summary>

जो सामने तो बना-बनाकर कोमल वचन कहता है और पीठ-पीछे बुराई करता है तथा मनमें कुटिलता रखता है—हे भाई! (इस तरह) जिसका मन साँपकी चालके समान टेढ़ा है, ऐसे कुमित्रको तो त्यागनेमें ही भलाई है॥ ४॥
</details>

<details><summary>मूल (चौपाई)</summary>

सेवक सठ नृप कृपन कुनारी।  
कपटी मित्र सूल सम चारी॥  
सखा सोच त्यागहु बल मोरें।  
सब बिधि घटब काज मैं तोरें॥
</details>

<details><summary>अनुवाद (हिन्दी)</summary>

मूर्ख सेवक, कंजूस राजा, कुलटा स्त्री और कपटी मित्र—ये चारों शूलके समान (पीड़ा देनेवाले) हैं। हे सखा! मेरे बलपर अब तुम चिन्ता छोड़ दो। मैं सब प्रकारसे तुम्हारे काम आऊँगा (तुम्हारी सहायता करूँगा)॥ ५॥
</details>

<details><summary>मूल (चौपाई)</summary>

कह सुग्रीव सुनहु रघुबीरा।  
बालि महाबल अति रनधीरा॥  
दुंदुभि अस्थि ताल देखराए।  
बिनु प्रयास रघुनाथ ढहाए॥
</details>

<details><summary>अनुवाद (हिन्दी)</summary>

सुग्रीवने कहा—हे रघुवीर! सुनिये, बालि महान् बलवान् और अत्यन्त रणधीर है। फिर सुग्रीवने श्रीरामजीको दुन्दुभि राक्षसकी हड्डियाँ और तालके वृक्ष दिखलाये। श्रीरघुनाथजीने उन्हें बिना ही परिश्रमके (आसानीसे) ढहा दिया॥ ६॥
</details>

<details><summary>मूल (चौपाई)</summary>

देखि अमित बल बाढ़ी प्रीती।  
बालि बधब इन्ह भइ परतीती॥  
बार बार नावइ पद सीसा।  
प्रभुहि जानि मन हरष कपीसा॥
</details>

<details><summary>अनुवाद (हिन्दी)</summary>

श्रीरामजीका अपरिमित बल देखकर सुग्रीवकी प्रीति बढ़ गयी और उन्हें विश्वास हो गया कि ये बालिका वध अवश्य करेंगे। वे बार-बार चरणोंमें सिर नवाने लगे। प्रभुको पहचानकर सुग्रीव मनमें हर्षित हो रहे थे॥ ७॥
</details>

<details><summary>मूल (चौपाई)</summary>

उपजा ग्यान बचन तब बोला।  
नाथ कृपाँ मन भयउ अलोला॥  
सुख संपति परिवार बड़ाई।  
सब परिहरि करिहउँ सेवकाई॥
</details>

<details><summary>अनुवाद (हिन्दी)</summary>

जब ज्ञान उत्पन्न हुआ तब वे ये वचन बोले कि हे नाथ! आपकी कृपासे अब मेरा मन स्थिर हो गया। सुख, सम्पत्ति, परिवार और बड़ाई (बड़प्पन) सबको त्यागकर मैं आपकी सेवा ही करूँगा॥ ८॥
</details>

<details><summary>मूल (चौपाई)</summary>

ए सब राम भगति के बाधक।  
कहहिं संत तव पद अवराधक॥  
सत्रु मित्र सुख दुख जग माहीं।  
मायाकृत परमारथ नाहीं॥
</details>

<details><summary>अनुवाद (हिन्दी)</summary>

क्योंकि आपके चरणोंकी आराधना करनेवाले संत कहते हैं कि ये सब (सुख-सम्पत्ति आदि) रामभक्तिके विरोधी हैं। जगत् में जितने भी शत्रु-मित्र और सुख-दुःख (आदि द्वन्द्व) हैं, सब-के-सब मायारचित हैं, परमार्थतः (वास्तवमें ) नहीं हैं॥ ९॥
</details>

<details><summary>मूल (चौपाई)</summary>

बालि परम हित जासु प्रसादा।  
मिलेहु राम तुम्ह समन बिषादा॥  
सपनें जेहि सन होइ लराई।  
जागें समुझत मन सकुचाई॥
</details>

<details><summary>अनुवाद (हिन्दी)</summary>

हे श्रीरामजी! बालि तो मेरा परम हितकारी है, जिसकी कृपासे शोकका नाश करनेवाले आप मुझे मिले; और जिसके साथ अब स्वप्नमें भी लड़ाई हो तो जागनेपर उसे समझकर मनमें संकोच होगा (कि स्वप्नमें भी मैं उससे क्यों लड़ा)॥ १०॥
</details>

<details><summary>मूल (चौपाई)</summary>

अब प्रभु कृपा करहु एहि भाँती।  
सब तजि भजनु करौं दिन राती॥  
सुनि बिराग संजुत कपि बानी।  
बोले बिहँसि रामु धनुपानी॥
</details>

<details><summary>अनुवाद (हिन्दी)</summary>

हे प्रभो! अब तो इस प्रकार कृपा कीजिये कि सब छोड़कर दिन-रात मैं आपका भजन ही करूँ। सुग्रीवकी वैराग्ययुक्त वाणी सुनकर (उसके क्षणिक वैराग्यको देखकर) हाथमें धनुष धारण करनेवाले श्रीरामजी मुसकराकर बोले—॥ ११॥
</details>

<details><summary>मूल (चौपाई)</summary>

जो कछु कहेहु सत्य सब सोई।  
सखा बचन मम मृषा न होई॥  
नट मरकट इव सबहि नचावत।  
रामु खगेस बेद अस गावत॥
</details>

<details><summary>अनुवाद (हिन्दी)</summary>

तुमने जो कुछ कहा है, वह सभी सत्य है; परन्तु हे सखा! मेरा वचन मिथ्या नहीं होता (अर्थात् बालि मारा जायगा और तुम्हें राज्य मिलेगा)। (काकभुशुण्डिजी कहते हैं कि—) हे पक्षियोंके राजा गरुड़! नट (मदारी) के बंदरकी तरह श्रीरामजी सबको नचाते हैं, वेद ऐसा कहते हैं॥ १२॥
</details>

<details><summary>मूल (चौपाई)</summary>

लै सुग्रीव संग रघुनाथा।  
चले चाप सायक गहि हाथा॥  
तब रघुपति सुग्रीव पठावा।  
गर्जेसि जाइ निकट बल पावा॥
</details>

<details><summary>अनुवाद (हिन्दी)</summary>

तदनन्तर सुग्रीवको साथ लेकर और हाथोंमें धनुष-बाण धारण करके श्रीरघुनाथजी चले। तब श्रीरघुनाथजीने सुग्रीवको बालिके पास भेजा। वह श्रीरामजीका बल पाकर बालिके निकट जाकर गरजा॥ १३॥
</details>

<details><summary>मूल (चौपाई)</summary>

सुनत बालि क्रोधातुर धावा।  
गहि कर चरन नारि समुझावा॥  
सुनु पति जिन्हहि मिलेउ सुग्रीवा।  
ते द्वौ बंधु तेज बल सींवा॥
</details>

<details><summary>अनुवाद (हिन्दी)</summary>

बालि सुनते ही क्रोधमें भरकर वेगसे दौड़ा। उसकी स्त्री ताराने चरण पकड़कर उसे समझाया कि हे नाथ! सुनिये, सुग्रीव जिनसे मिले हैं वे दोनों भाई तेज और बलकी सीमा हैं॥ १४॥
</details>

<details><summary>मूल (चौपाई)</summary>

कोसलेस सुत लछिमन रामा।  
कालहु जीति सकहिं संग्रामा॥
</details>

<details><summary>अनुवाद (हिन्दी)</summary>

वे कोसलाधीश दशरथजीके पुत्र राम और लक्ष्मण संग्राममें कालको भी जीत सकते हैं॥ १५॥
</details>

<details><summary>Misc Detail</summary>


</details>

## बालि-सुग्रीव-युद्ध, बालि-उद्धार, ताराका विलाप


### दोहा


<details><summary>मूल (दोहा)</summary>

कह बाली सुनु भीरु प्रिय समदरसी रघुनाथ।  
जौं कदाचि मोहि मारहिं तौ पुनि होउँ सनाथ॥ ७॥
</details>

<details><summary>अनुवाद (हिन्दी)</summary>

बालिने कहा—हे भीरु! (डरपोक) प्रिये! सुनो, श्रीरघुनाथजी समदर्शी हैं। जो कदाचित् वे मुझे मारेंगे ही तो मैं सनाथ हो जाऊँगा (परमपद पा जाऊँगा)॥ ७॥
</details>

<details><summary>मूल (चौपाई)</summary>

अस कहि चला महा अभिमानी।  
तृन समान सुग्रीवहि जानी॥  
भिरे उभौ बाली अति तर्जा।  
मुठिका मारि महाधुनि गर्जा॥
</details>

<details><summary>अनुवाद (हिन्दी)</summary>

ऐसा कहकर वह महान् अभिमानी बालि सुग्रीवको तिनकेके समान जानकर चला। दोनों भिड़ गये। बालिने सुग्रीवको बहुत धमकाया और घूँसा मारकर बड़े जोरसे गरजा॥ १॥
</details>

<details><summary>मूल (चौपाई)</summary>

तब सुग्रीव बिकल होइ भागा।  
मुष्टि प्रहार बज्र सम लागा॥  
मैं जो कहा रघुबीर कृपाला।  
बंधु न होइ मोर यह काला॥
</details>

<details><summary>अनुवाद (हिन्दी)</summary>

तब सुग्रीव व्याकुल होकर भागा। घूँसेकी चोट उसे वज्रके समान लगी। (सुग्रीवने आकर कहा—) हे कृपालु रघुवीर! मैंने आपसे पहले ही कहा था कि बालि मेरा भाई नहीं है, काल है॥ २॥
</details>

<details><summary>मूल (चौपाई)</summary>

एकरूप तुम्ह भ्राता दोऊ।  
तेहि भ्रम तें नहिं मारेउँ सोऊ॥  
कर परसा सुग्रीव सरीरा।  
तनु भा कुलिस गई सब पीरा॥
</details>

<details><summary>अनुवाद (हिन्दी)</summary>

(श्रीरामजीने कहा—) तुम दोनों भाइयोंका एक-सा ही रूप है। इसी भ्रमसे मैंने उसको नहीं मारा। फिर श्रीरामजीने सुग्रीवके शरीरको हाथसे स्पर्श किया, जिससे उसका शरीर वज्रके समान हो गया और सारी पीड़ा जाती रही॥ ३॥
</details>

<details><summary>मूल (चौपाई)</summary>

मेली कंठ सुमन कै माला।  
पठवा पुनि बल देइ बिसाला॥  
पुनि नाना बिधि भई लराई।  
बिटप ओट देखहिं रघुराई॥
</details>

<details><summary>अनुवाद (हिन्दी)</summary>

तब श्रीरामजीने सुग्रीवके गलेमें फूलोंकी माला डाल दी और फिर उसे बड़ा भारी बल देकर भेजा। दोनोंमें पुनः अनेक प्रकारसे युद्ध हुआ। श्रीरघुनाथजी वृक्षकी आड़से देख रहे थे॥ ४॥
</details>

### दोहा


<details><summary>मूल (दोहा)</summary>

बहु छल बल सुग्रीव कर हियँ हारा भय मानि।  
मारा बालि राम तब हृदय माझ सर तानि॥ ८॥
</details>

<details><summary>अनुवाद (हिन्दी)</summary>

सुग्रीवने बहुत-से छल-बल किये, किन्तु (अन्तमें) भय मानकर हृदयसे हार गया। तब श्रीरामजीने तानकर बालिके हृदयमें बाण मारा॥ ८॥
</details>

<details><summary>मूल (चौपाई)</summary>

परा बिकल महि सर के लागें।  
पुनि उठि बैठ देखि प्रभु आगें॥  
स्याम गात सिर जटा बनाएँ।  
अरुन नयन सर चाप चढ़ाएँ॥
</details>

<details><summary>अनुवाद (हिन्दी)</summary>

बाणके लगते ही बालि व्याकुल होकर पृथ्वीपर गिर पड़ा। किन्तु प्रभु श्रीरामचन्द्रजीको आगे देखकर वह फिर उठ बैठा। भगवान् का श्याम शरीर है, सिरपर जटा बनाये हैं, लाल नेत्र हैं, बाण लिये हैं और धनुष चढ़ाये हैं॥ १॥
</details>

<details><summary>मूल (चौपाई)</summary>

पुनि पुनि चितइ चरन चित दीन्हा।  
सुफल जन्म माना प्रभु चीन्हा॥  
हृदयँ प्रीति मुख बचन कठोरा।  
बोला चितइ राम की ओरा॥
</details>

<details><summary>अनुवाद (हिन्दी)</summary>

बालिने बार-बार भगवान् की ओर देखकर चित्तको उनके चरणोंमें लगा दिया। प्रभुको पहचानकर उसने अपना जन्म सफल माना। उसके हृदयमें प्रीति थी, पर मुखमें कठोर वचन थे। वह श्रीरामजीकी ओर देखकर बोला—॥ २॥
</details>

<details><summary>मूल (चौपाई)</summary>

धर्म हेतु अवतरेहु गोसाईं।  
मारेहु मोहि ब्याध की नाईं॥  
मैं बैरी सुग्रीव  पिआरा।  
अवगुन कवन नाथ मोहि मारा॥
</details>

<details><summary>अनुवाद (हिन्दी)</summary>

हे गोसाईं! आपने धर्मकी रक्षाके लिये अवतार लिया है और मुझे व्याधकी तरह (छिपकर) मारा? मैं वैरी और सुग्रीव प्यारा? हे नाथ! किस दोषसे आपने मुझे मारा?॥ ३॥
</details>

<details><summary>मूल (चौपाई)</summary>

अनुज बधू भगिनी सुत नारी।  
सुनु सठ कन्या सम ए चारी॥  
इन्हहि कुदृष्टि बिलोकइ जोई।  
ताहि बधें कछु पाप न होई॥
</details>

<details><summary>अनुवाद (हिन्दी)</summary>

(श्रीरामजीने कहा—) हे मूर्ख! सुन, छोटे भाईकी स्त्री, बहिन, पुत्रकी स्त्री और कन्या—ये चारों समान हैं। इनको जो कोई बुरी दृष्टिसे देखता है, उसे मारनेमें कुछ भी पाप नहीं होता॥ ४॥
</details>

<details><summary>मूल (चौपाई)</summary>

मूढ़ तोहि अतिसय अभिमाना।  
नारि सिखावन करसि न काना॥  
मम भुज बल आश्रित तेहि जानी।  
मारा चहसि अधम अभिमानी॥
</details>

<details><summary>अनुवाद (हिन्दी)</summary>

हे मूढ़! तुझे अत्यन्त अभिमान है। तूने अपनी स्त्रीकी सीखपर भी कान (ध्यान) नहीं दिया। सुग्रीवको मेरी भुजाओंके बलका आश्रित जानकर भी अरे अधम अभिमानी! तूने उसको मारना चाहा!॥ ५॥
</details>

### दोहा


<details><summary>मूल (दोहा)</summary>

सुनहु राम स्वामी सन चल न चातुरी मोरि।  
प्रभु अजहूँ मैं पापी अंतकाल गति तोरि॥ ९॥
</details>

<details><summary>अनुवाद (हिन्दी)</summary>

(बालिने कहा—) हे श्रीरामजी! सुनिये, स्वामी (आप) से मेरी चतुराई नहीं चल सकती। हे प्रभो! अन्तकालमें आपकी गति (शरण) पाकर मैं अब भी पापी ही रहा?॥ १॥
</details>

<details><summary>मूल (चौपाई)</summary>

सुनत राम अति कोमल बानी।  
बालि सीस परसेउ निज पानी॥  
अचल करौं तनु राखहु प्राना।  
बालि कहा सुनु कृपानिधाना॥
</details>

<details><summary>अनुवाद (हिन्दी)</summary>

बालिकी अत्यन्त कोमल वाणी सुनकर श्रीरामजीने उसके सिरको अपने हाथसे स्पर्श किया (और कहा—) मैं तुम्हारे शरीरको अचल कर दूँ, तुम प्राणोंको रखो। बालिने कहा—हे कृपानिधान! सुनिये—॥ १॥
</details>

<details><summary>मूल (चौपाई)</summary>

जन्म जन्म मुनि जतनु कराहीं।  
अंत राम कहि आवत नाहीं॥  
जासु नाम बल संकर कासी।  
देत सबहि सम गति अबिनासी॥
</details>

<details><summary>अनुवाद (हिन्दी)</summary>

मुनिगण जन्म-जन्ममें (प्रत्येक जन्ममें)(अनेकों प्रकारका) साधन करते रहते हैं। फिर भी अन्तकालमें उन्हें ‘राम’ नहीं कह आता (उनके मुखसे रामनाम नहीं निकलता)। जिनके नामके बलसे शङ्करजी काशीमें सबको समानरूपसे अविनाशिनी गति (मुक्ति) देते हैं॥ २॥
</details>

<details><summary>मूल (चौपाई)</summary>

मम लोचन गोचर सोइ आवा।  
बहुरि कि प्रभु अस बनिहि बनावा॥
</details>

<details><summary>अनुवाद (हिन्दी)</summary>

वह श्रीरामजी स्वयं मेरे नेत्रोंके सामने आ गये हैं। हे प्रभो! ऐसा संयोग क्या फिर कभी बन पड़ेगा?॥ ३॥
</details>

### छंद


<details><summary>मूल (दोहा)</summary>

सो नयन गोचर जासु गुन नित नेति कहि श्रुति गावहीं।  
जिति पवन मन गो निरस करि मुनि ध्यान कबहुँक पावहीं॥  
मोहि जानि अति अभिमान बस प्रभु कहेउ राखु सरीरही।  
अस कवन सठ हठि काटि सुरतरु बारि करिहि बबूरही॥
</details>

<details><summary>अनुवाद (हिन्दी)</summary>

श्रुतियाँ ‘नेति-नेति’ कहकर निरन्तर जिनका गुणगान करती रहती हैं, तथा प्राण और मनको जीतकर एवं इन्द्रियोंको (विषयोंके रससे सर्वथा) नीरस बनाकर मुनिगण ध्यानमें जिनकी कभी क्वचित् ही झलक पाते हैं, वे ही प्रभु (आप) साक्षात् मेरे सामने प्रकट हैं। आपने मुझे अत्यन्त अभिमानवश जानकर यह कहा कि तुम शरीर रख लो। परन्तु ऐसा मूर्ख कौन होगा जो हठपूर्वक कल्पवृक्षको काटकर उससे बबूरके बाड़ लगावेगा (अर्थात् पूर्णकाम बना देनेवाले आपको छोड़कर आपसे इस नश्वर शरीरकी रक्षा चाहेगा)?॥ १॥
</details>

<details><summary>मूल (दोहा)</summary>

अब नाथ करि करुना बिलोकहु देहु जो बर मागऊँ।  
जेहिं जोनि जन्मौं कर्म बस तहँ राम पद अनुरागऊँ॥  
यह तनय मम सम बिनय बल कल्यानप्रद प्रभु लीजिऐ।  
गहि बाँह सुर नर नाह आपन दास अंगद कीजिऐ॥
</details>

<details><summary>अनुवाद (हिन्दी)</summary>

हे नाथ! अब मुझपर दयादृष्टि कीजिये और मैं जो वर माँगता हूँ उसे दीजिये। मैं कर्मवश जिस योनिमें जन्म लूँ, वहीं श्रीरामजी (आप) के चरणोंमें प्रेम करूँ! हे कल्याणप्रद प्रभो! यह मेरा पुत्र अंगद विनय और बलमें मेरे ही समान है, इसे स्वीकार कीजिये। और हे देवता और मनुष्योंके नाथ! बाँह पकड़कर इसे अपना दास बनाइये॥ २॥
</details>

### दोहा


<details><summary>मूल (दोहा)</summary>

राम चरन दृढ़ प्रीति करि बालि कीन्ह तनु त्याग।  
सुमन माल जिमि कंठ ते गिरत न जानइ नाग॥ १०॥
</details>

<details><summary>अनुवाद (हिन्दी)</summary>

श्रीरामजीके चरणोंमें दृढ़ प्रीति करके बालिने शरीरको वैसे ही (आसानीसे) त्याग दिया जैसे हाथी अपने गलेसे फूलोंकी मालाका गिरना न जाने॥ १०॥
</details>

<details><summary>मूल (चौपाई)</summary>

राम बालि निज धाम पठावा।  
नगर लोग सब ब्याकुल धावा॥  
नाना बिधि बिलाप कर तारा।  
छूटे केस न देह सँभारा॥
</details>

<details><summary>अनुवाद (हिन्दी)</summary>

श्रीरामचन्द्रजीने बालिको अपने परम धाम भेज दिया। नगरके सब लोग व्याकुल होकर दौड़े। बालिकी स्त्री तारा अनेकों प्रकारसे विलाप करने लगी। उसके बाल बिखरे हुए हैं और देहकी सँभाल नहीं है॥ १॥
</details>

<details><summary>Misc Detail</summary>


</details>

## ताराको श्रीरामजी-द्वारा उपदेश और सुग्रीवका राज्याभिषेक तथा अंगदको युवराजपद


<details><summary>मूल (चौपाई)</summary>

तारा बिकल देखि रघुराया।  
दीन्ह ग्यान हरि लीन्ही माया॥  
छिति जल पावक गगन समीरा।  
पंच रचित अति अधम सरीरा॥
</details>

<details><summary>अनुवाद (हिन्दी)</summary>

ताराको व्याकुल देखकर श्रीरघुनाथजीने उसे ज्ञान दिया और उसकी माया (अज्ञान) हर ली। (उन्होंने कहा—) पृथ्वी, जल, अग्नि, आकाश और वायु—इन पाँच तत्त्वोंसे यह अत्यन्त अधम शरीर रचा गया है॥ २॥
</details>

<details><summary>मूल (चौपाई)</summary>

प्रगट सो तनु तव आगें सोवा।  
जीव नित्य केहि लगि तुम्ह रोवा॥  
उपजा ग्यान चरन तब लागी।  
लीन्हेसि परम भगति बर मागी॥
</details>

<details><summary>अनुवाद (हिन्दी)</summary>

वह शरीर तो प्रत्यक्ष तुम्हारे सामने सोया हुआ है, और जीव नित्य है। फिर तुम किसके लिये रो रही हो? जब ज्ञान उत्पन्न हो गया, तब वह भगवान् के चरणों लगी और उसने परम भक्तिका वर माँग लिया॥ ३॥
</details>

<details><summary>मूल (चौपाई)</summary>

उमा दारु जोषित की नाईं।  
सबहि नचावत रामु गोसाईं॥  
तब सुग्रीवहि आयसु दीन्हा।  
मृतक कर्म बिधिवत सब कीन्हा॥
</details>

<details><summary>अनुवाद (हिन्दी)</summary>

(शिवजी कहते हैं—) हे उमा! स्वामी श्रीरामजी सबको कठपुतलीकी तरह नचाते हैं। तदनन्तर श्रीरामजीने सुग्रीवको आज्ञा दी और सुग्रीवने विधिपूर्वक बालिका सब मृतक-कर्म किया॥ ४॥
</details>

<details><summary>मूल (चौपाई)</summary>

राम कहा अनुजहि समुझाई।  
राज देहु सुग्रीवहि जाई॥  
रघुपति चरन नाइ करि माथा।  
चले सकल प्रेरित रघुनाथा॥
</details>

<details><summary>अनुवाद (हिन्दी)</summary>

तब श्रीरामचन्द्रजीने छोटे भाई लक्ष्मणको समझाकर कहा कि तुम जाकर सुग्रीवको राज्य दे दो। श्रीरघुनाथजीकी प्रेरणा (आज्ञा) से सब लोग श्रीरघुनाथजीके चरणोंमें मस्तक नवाकर चले॥ ५॥
</details>

### दोहा


<details><summary>मूल (दोहा)</summary>

लछिमन तुरत बोलाए पुरजन बिप्र समाज।  
राजु दीन्ह सुग्रीव कहँ अंगद कहँ जुबराज॥ ११॥
</details>

<details><summary>अनुवाद (हिन्दी)</summary>

लक्ष्मणजीने तुरंत ही सब नगरनिवासियोंको और ब्राह्मणोंके समाजको बुला लिया और (उनके सामने) सुग्रीवको राज्य और अंगदको युवराज-पद दिया॥ ११॥
</details>

<details><summary>मूल (चौपाई)</summary>

उमा राम सम हित जग माहीं।  
गुरु पितु मातु बंधु प्रभु नाहीं॥  
सुर नर मुनि सब कै यह रीती।  
स्वारथ लागि करहिं सब प्रीती॥
</details>

<details><summary>अनुवाद (हिन्दी)</summary>

हे पार्वती! जगत् में श्रीरामजीके समान हित करनेवाला गुरु, पिता, माता, बन्धु और स्वामी कोई नहीं है। देवता, मनुष्य और मुनि सबकी यह रीति है कि स्वार्थके लिये ही सब प्रीति करते हैं॥ १॥
</details>

<details><summary>मूल (चौपाई)</summary>

बालि त्रास ब्याकुल दिन राती।  
तन बहु ब्रन चिंताँ जर छाती॥  
सोइ सुग्रीव कीन्ह कपिराऊ।  
अति कृपाल रघुबीर सुभाऊ॥
</details>

<details><summary>अनुवाद (हिन्दी)</summary>

जो सुग्रीव दिन-रात बालिके भयसे व्याकुल रहता था, जिसके शरीरमें बहुत-से घाव हो गये थे और जिसकी छाती चिन्ताके मारे जला करती थी, उसी सुग्रीवको उन्होंने वानरोंका राजा बना दिया। श्रीरामचन्द्रजीका स्वभाव अत्यन्त ही कृपालु है॥ २॥
</details>

<details><summary>मूल (चौपाई)</summary>

जानतहूँ अस प्रभु परिहरहीं।  
काहे न बिपति जाल नर परहीं॥  
पुनि सुग्रीवहि लीन्ह बोलाई।  
बहु प्रकार नृपनीति सिखाई॥
</details>

<details><summary>अनुवाद (हिन्दी)</summary>

जो लोग जानते हुए भी ऐसे प्रभुको त्याग देते हैं, वे क्यों न विपत्तिके जालमें फँसें? फिर श्रीरामजीने सुग्रीवको बुला लिया और बहुत प्रकारसे उन्हें राजनीतिकी शिक्षा दी॥ ३॥
</details>

<details><summary>मूल (चौपाई)</summary>

कह प्रभु सुनु सुग्रीव हरीसा।  
पुर न जाउँ दस चारि बरीसा॥  
गत ग्रीषम बरषा रितु आई।  
रहिहउँ निकट सैल पर छाई॥
</details>

<details><summary>अनुवाद (हिन्दी)</summary>

फिर प्रभुने कहा—हे वानरपति सुग्रीव! सुनो, मैं चौदह वर्षतक गाँव (बस्ती) में नहीं जाऊँगा। ग्रीष्म-ऋतु बीतकर वर्षा-ऋतु आ गयी। अतः मैं यहाँ पास ही पर्वतपर टिक रहूँगा॥ ४॥
</details>

<details><summary>मूल (चौपाई)</summary>

अंगद सहित करहु तुम्ह राजू।  
संतत हृदयँ धरेहु मम काजू॥  
जब सुग्रीव भवन फिरि आए।  
रामु प्रबरषन गिरि पर छाए॥
</details>

<details><summary>अनुवाद (हिन्दी)</summary>

तुम अंगदसहित राज्य करो। मेरे कामका हृदयमें सदा ध्यान रखना। तदनन्तर जब सुग्रीवजी घर लौट आये, तब श्रीरामजी प्रवर्षण पर्वतपर जा टिके॥ ५॥
</details>

<details><summary>Misc Detail</summary>


</details>

## वर्षा-ऋतु-वर्णन


### दोहा


<details><summary>मूल (दोहा)</summary>

प्रथमहिं देवन्ह गिरि गुहा राखेउ रुचिर बनाइ।  
राम कृपानिधि कछु दिन बास करहिंगे आइ॥ १२॥
</details>

<details><summary>अनुवाद (हिन्दी)</summary>

देवताओंने पहलेसे ही उस पर्वतकी एक गुफाको सुन्दर बना (सजा) रखा था। उन्होंने सोच रखा था कि कृपाकी खान श्रीरामजी कुछ दिन यहाँ आकर निवास करेंगे॥ १२॥
</details>

<details><summary>मूल (चौपाई)</summary>

सुंदर बन कुसुमित अति सोभा।  
गुंजत मधुप निकर मधु लोभा॥  
कंद मूल फल पत्र सुहाए।  
भए बहुत जब ते प्रभु आए॥
</details>

<details><summary>अनुवाद (हिन्दी)</summary>

सुन्दर वन फूला हुआ अत्यन्त सुशोभित है। मधुके लोभसे भौंरोंके समूह गुंजार कर रहे हैं। जबसे प्रभु आये, तबसे वनमें सुन्दर कन्द, मूल, फल और पत्तोंकी बहुतायत हो गयी॥ १॥
</details>

<details><summary>मूल (चौपाई)</summary>

देखि मनोहर सैल अनूपा।  
रहे तहँ अनुज सहित सुरभूपा॥  
मधुकर खग मृग तनु धरि देवा।  
करहिं सिद्ध मुनि प्रभु कै सेवा॥
</details>

<details><summary>अनुवाद (हिन्दी)</summary>

मनोहर और अनुपम पर्वतको देखकर देवताओंके सम्राट् श्रीरामजी छोटे भाईसहित वहाँ रह गये। देवता, सिद्ध और मुनि भौंरों, पक्षियों और पशुओंके शरीर धारण करके प्रभुकी सेवा करने लगे॥ २॥
</details>

<details><summary>मूल (चौपाई)</summary>

मंगलरूप भयउ बन तब ते।  
कीन्ह निवास रमापति जब ते॥  
फटिक सिला अति सुभ्र सुहाई।  
सुख आसीन तहाँ द्वौ भाई॥
</details>

<details><summary>अनुवाद (हिन्दी)</summary>

जबसे रमापति श्रीरामजीने वहाँ निवास किया तबसे वन मङ्गलस्वरूप हो गया। सुन्दर स्फटिकमणिकी एक अत्यन्त उज्ज्वल शिला है, उसपर दोनों भाई सुखपूर्वक विराजमान हैं॥ ३॥
</details>

<details><summary>मूल (चौपाई)</summary>

कहत अनुज सन कथा अनेका।  
भगति बिरति नृपनीति बिबेका॥  
बरषा काल मेघ नभ छाए।  
गरजत लागत परम सुहाए॥
</details>

<details><summary>अनुवाद (हिन्दी)</summary>

श्रीरामजी छोटे भाई लक्ष्मणजीसे भक्ति, वैराग्य, राजनीति और ज्ञानकी अनेकों कथाएँ कहते हैं। वर्षाकालमें आकाशमें छाये हुए बादल गरजते हुए बहुत ही सुहावने लगते हैं॥ ४॥
</details>

### दोहा


<details><summary>मूल (दोहा)</summary>

लछिमन देखु मोर गन नाचत बारिद पेखि।  
गृही बिरतिरत हरष जस बिष्नुभगत कहुँ देखि॥ १३॥
</details>

<details><summary>अनुवाद (हिन्दी)</summary>

(श्रीरामजी कहने लगे—) हे लक्ष्मण! देखो, मोरोंके झुंड बादलोंको देखकर नाच रहे हैं। जैसे वैराग्यमें अनुरक्त गृहस्थ किसी विष्णुभक्तको देखकर हर्षित होते हैं॥ १३॥
</details>

<details><summary>मूल (चौपाई)</summary>

घन घमंड नभ गरजत घोरा।  
प्रिया हीन डरपत मन मोरा॥  
दामिनि दमक रह न घन माहीं।  
खल कै प्रीति जथा थिर नाहीं॥
</details>

<details><summary>अनुवाद (हिन्दी)</summary>

आकाशमें बादल घुमड़-घुमड़कर घोर गर्जना कर रहे हैं, प्रिया (सीताजी) के बिना मेरा मन डर रहा है। बिजलीकी चमक बादलोंमें ठहरती नहीं, जैसे दुष्टकी प्रीति स्थिर नहीं रहती॥ १॥
</details>

<details><summary>मूल (चौपाई)</summary>

बरषहिं जलद भूमि निअराएँ।  
जथा नवहिं बुध बिद्या पाएँ॥  
बूँद अघात सहहिं गिरि कैसें।  
खल के बचन संत सह जैसें॥
</details>

<details><summary>अनुवाद (हिन्दी)</summary>

बादल पृथ्वीके समीप आकर (नीचे उतरकर) बरस रहे हैं, जैसे विद्या पाकर विद्वान् नम्र हो जाते हैं। बूँदोंकी चोट पर्वत कैसे सहते हैं, जैसे दुष्टोंके वचन संत सहते हैं॥ २॥
</details>

<details><summary>मूल (चौपाई)</summary>

छुद्र नदीं भरि चलीं तोराई।  
जस थोरेहुँ धन खल इतराई॥  
भूमि परत भा ढाबर पानी।  
जनु जीवहि माया लपटानी॥
</details>

<details><summary>अनुवाद (हिन्दी)</summary>

छोटी नदियाँ भरकर (किनारोंको) तुड़ाती हुई चलीं, जैसे थोड़े धनसे भी दुष्ट इतरा जाते हैं (मर्यादाका त्याग कर देते हैं)। पृथ्वीपर पड़ते ही पानी गँदला हो गया है, जैसे शुद्ध जीवके माया लिपट गयी हो॥ ३॥
</details>

<details><summary>मूल (चौपाई)</summary>

समिटि समिटि जल भरहिं तलावा।  
जिमि सदगुन सज्जन पहिं आवा॥  
सरिता जल जलनिधि महुँ जाई।  
होइ अचल जिमि जिव हरि पाई॥
</details>

<details><summary>अनुवाद (हिन्दी)</summary>

जल एकत्र हो-होकर तालाबोंमें भर रहा है, जैसे सद्गुण (एक-एककर) सज्जनके पास चले आते हैं। नदीका जल समुद्रमें जाकर वैसे ही स्थिर हो जाता है, जैसे जीव श्रीहरिको पाकर अचल (आवागमनसे मुक्त) हो जाता है॥ ४॥
</details>

### दोहा


<details><summary>मूल (दोहा)</summary>

हरित भूमि तृन संकुल समुझि परहिं नहिं पंथ।  
जिमि पाखंड बाद तें गुप्त होहिं सदग्रंथ॥ १४॥
</details>

<details><summary>अनुवाद (हिन्दी)</summary>

पृथ्वी घाससे परिपूर्ण होकर हरी हो गयी है, जिससे रास्ते समझ नहीं पड़ते। जैसे पाखण्ड-मतके प्रचारसे सद्‍ग्रन्थ गुप्त (लुप्त) हो जाते हैं॥ १४॥
</details>

<details><summary>मूल (चौपाई)</summary>

दादुर धुनि चहु दिसा सुहाई।  
बेद पढ़हिं जनु बटु समुदाई॥  
नव पल्लव भए बिटप अनेका।  
साधक मन जस मिलें बिबेका॥
</details>

<details><summary>अनुवाद (हिन्दी)</summary>

चारों दिशाओंमें मेढकोंकी ध्वनि ऐसी सुहावनी लगती है, मानो विद्यार्थियोंके समुदाय वेद पढ़ रहे हों। अनेकों वृक्षोंमें नये पत्ते आ गये हैं, जिससे वे ऐसे हरे-भरे एवं सुशोभित हो गये हैं जैसे साधकका मन विवेक (ज्ञान) प्राप्त होनेपर हो जाता है॥ १॥
</details>

<details><summary>मूल (चौपाई)</summary>

अर्क जवास पात बिनु भयऊ।  
जस सुराज खल उद्यम गयऊ॥  
खोजत कतहुँ मिलइ नहिं धूरी।  
करइ क्रोध जिमि धरमहि दूरी॥
</details>

<details><summary>अनुवाद (हिन्दी)</summary>

मदार और जवासा बिना पत्तेके हो गये (उनके पत्ते झड़ गये)। जैसे श्रेष्ठ राज्यमें दुष्टोंका उद्यम जाता रहा (उनकी एक भी नहीं चलती)। धूल कहीं खोजनेपर भी नहीं मिलती, जैसे क्रोध धर्मको दूर कर देता है (अर्थात् क्रोधका आवेश होनेपर धर्मका ज्ञान नहीं रह जाता)॥ २॥
</details>

<details><summary>मूल (चौपाई)</summary>

ससि संपन्न सोह महि कैसी।  
उपकारी कै संपति जैसी॥  
निसि तम घन खद्योत बिराजा।  
जनु दंभिन्ह कर मिला समाजा॥
</details>

<details><summary>अनुवाद (हिन्दी)</summary>

अन्नसे युक्त (लहलहाती हुई खेतीसे हरी-भरी) पृथ्वी कैसी शोभित हो रही है, जैसी उपकारी पुरुषकी सम्पत्ति। रातके घने अन्धकारमें जुगनू शोभा पा रहे हैं, मानो दम्भियोंका समाज आ जुटा हो॥ ३॥
</details>

<details><summary>मूल (चौपाई)</summary>

महाबृष्टि चलि फूटि किआरीं।  
जिमि सुतंत्र भएँ बिगरहिं नारीं॥  
कृषी निरावहिं चतुर किसाना।  
जिमि बुध तजहिं मोह मद माना॥
</details>

<details><summary>अनुवाद (हिन्दी)</summary>

भारी वर्षासे खेतोंकी क्यारियाँ फूट चली हैं, जैसे स्वतन्त्र होनेसे स्त्रियाँ बिगड़ जाती हैं। चतुर किसान खेतोंको निरा रहे हैं (उनमेंसे घास आदिको निकालकर फेंक रहे हैं)। जैसे विद्वान् लोग मोह, मद और मानका त्याग कर देते हैं॥ ४॥
</details>

<details><summary>मूल (चौपाई)</summary>

देखिअत चक्रबाक खग नाहीं।  
कलिहि पाइ जिमि धर्म पराहीं॥  
ऊषर बरषइ तृन नहिं जामा।  
जिमि हरिजन हियँ उपज न कामा॥
</details>

<details><summary>अनुवाद (हिन्दी)</summary>

चक्रवाक पक्षी दिखायी नहीं दे रहे हैं; जैसे कलियुगको पाकर धर्म भाग जाते हैं। ऊसरमें वर्षा होती है, पर वहाँ घासतक नहीं उगती। जैसे हरिभक्तके हृदयमें काम नहीं उत्पन्न होता॥ ५॥
</details>

<details><summary>मूल (चौपाई)</summary>

बिबिध जंतु संकुल महि भ्राजा।  
प्रजा बाढ़ जिमि पाइ सुराजा॥  
जहँ तहँ रहे पथिक थकि नाना।  
जिमि इंद्रिय गन उपजें ग्याना॥
</details>

<details><summary>अनुवाद (हिन्दी)</summary>

पृथ्वी अनेक तरहके जीवोंसे भरी हुई उसी तरह शोभायमान है, जैसे सुराज्य पाकर प्रजाकी वृद्धि होती है। जहाँ-तहाँ अनेक पथिक थककर ठहरे हुए हैं, जैसे ज्ञान उत्पन्न होनेपर इन्द्रियाँ (शिथिल होकर विषयोंकी ओर जाना छोड़ देती हैं)॥ ६॥
</details>

### दोहा


<details><summary>मूल (दोहा)</summary>

कबहुँ प्रबल बह मारुत जहँ तहँ मेघ बिलाहिं।  
जिमि कपूत के उपजें कुल सद्धर्म नसाहिं॥ १५(क)॥
</details>

<details><summary>अनुवाद (हिन्दी)</summary>

कभी-कभी वायु बड़े जोरसे चलने लगती है, जिससे बादल जहाँ-तहाँ गायब हो जाते हैं। जैसे कुपुत्रके उत्पन्न होनेसे कुलके उत्तम धर्म (श्रेष्ठ आचरण) नष्ट हो जाते हैं॥ १५(क)॥
</details>

<details><summary>मूल (दोहा)</summary>

कबहुँ दिवस महँ निबिड़ तम कबहुँक प्रगट पतंग।  
बिनसइ उपजइ ग्यान जिमि पाइ कुसंग सुसंग॥ १५(ख)॥
</details>

<details><summary>अनुवाद (हिन्दी)</summary>

कभी (बादलोंके कारण) दिनमें घोर अन्धकार छा जाता है और कभी सूर्य प्रकट हो जाते हैं। जैसे कुसंग पाकर ज्ञान नष्ट हो जाता है और सुसंग पाकर उत्पन्न हो जाता है॥ १५(ख)॥
</details>

<details><summary>Misc Detail</summary>


</details>

## शरद्-ऋतु-वर्णन


<details><summary>मूल (चौपाई)</summary>

बरषा बिगत सरद रितु आई।  
लछिमन देखहु परम सुहाई॥  
फूलें कास सकल महि छाई।  
जनु बरषाँ कृत प्रगट बुढ़ाई॥
</details>

<details><summary>अनुवाद (हिन्दी)</summary>

हे लक्ष्मण! देखो, वर्षा बीत गयी और परम सुन्दर शरद्-ऋतु आ गयी। फूले हुए काससे सारी पृथ्वी छा गयी। मानो वर्षा-ऋतुने (कासरूपी सफेद बालोंके रूपमें) अपना बुढ़ापा प्रकट किया है॥ १॥
</details>

<details><summary>मूल (चौपाई)</summary>

उदित अगस्ति पंथ जल सोषा।  
जिमि लोभहि सोषइ संतोषा॥  
सरिता सर निर्मल जल सोहा।  
संत हृदय जस गत मद मोहा॥
</details>

<details><summary>अनुवाद (हिन्दी)</summary>

अगस्त्यके तारेने उदय होकर मार्गके जलको सोख लिया, जैसे सन्तोष लोभको सोख लेता है। नदियों और तालाबोंका निर्मल जल ऐसी शोभा पा रहा है जैसे मद और मोहसे रहित संतोंका हृदय!॥ २॥
</details>

<details><summary>मूल (चौपाई)</summary>

रस रस सूख सरित सर पानी।  
ममता त्याग करहिं जिमि ग्यानी॥  
जानि सरद रितु खंजन आए।  
पाइ समय जिमि सुकृत सुहाए॥
</details>

<details><summary>अनुवाद (हिन्दी)</summary>

नदी और तालाबोंका जल धीरे-धीरे सूख रहा है। जैसे ज्ञानी (विवेकी) पुरुष ममताका त्याग करते हैं। शरद्-ऋतु जानकर खंजन पक्षी आ गये। जैसे समय पाकर सुन्दर सुकृत आ जाते हैं (पुण्य प्रकट हो जाते हैं)॥ ३॥
</details>

<details><summary>मूल (चौपाई)</summary>

पंक न रेनु सोह असि धरनी।  
नीति निपुन नृप कै जसि करनी॥  
जल संकोच बिकल भइँ मीना।  
अबुध कुटुंबी जिमि धनहीना॥
</details>

<details><summary>अनुवाद (हिन्दी)</summary>

न कीचड़ है न धूल; इससे धरती (निर्मल होकर) ऐसी शोभा दे रही है जैसे नीतिनिपुण राजाकी करनी! जलके कम हो जानेसे मछलियाँ व्याकुल हो रही हैं, जैसे मूर्ख (विवेकशून्य) कुटुम्बी (गृहस्थ) धनके बिना व्याकुल होता है॥ ४॥
</details>

<details><summary>मूल (चौपाई)</summary>

बिनु घन निर्मल सोह अकासा।  
हरिजन इव परिहरि सब आसा॥  
कहुँ कहुँ बृष्टि सारदी थोरी।  
कोउ एक पाव भगति जिमि मोरी॥
</details>

<details><summary>अनुवाद (हिन्दी)</summary>

बिना बादलोंका निर्मल आकाश ऐसा शोभित हो रहा है जैसे भगवद्भक्त सब आशाओंको छोड़कर सुशोभित होते हैं। कहीं-कहीं (विरले ही स्थानोंमें) शरद्-ऋतुकी थोड़ी-थोड़ी वर्षा हो रही है। जैसे कोई विरले ही मेरी भक्ति पाते हैं॥ ५॥
</details>

### दोहा


<details><summary>मूल (दोहा)</summary>

चले हरषि तजि नगर नृप तापस बनिक भिखारि।  
जिमि हरिभगति पाइ श्रम तजहिं आश्रमी चारि॥ १६॥
</details>

<details><summary>अनुवाद (हिन्दी)</summary>

(शरद्-ऋतु पाकर) राजा, तपस्वी, व्यापारी और भिखारी (क्रमशः विजय, तप, व्यापार और भिक्षाके लिये) हर्षित होकर नगर छोड़कर चले। जैसे श्रीहरिकी भक्ति पाकर चारों आश्रमवाले (नाना प्रकारके साधनरूपी) श्रमोंको त्याग देते हैं॥ १६॥
</details>

<details><summary>मूल (चौपाई)</summary>

सुखी मीन जे नीर अगाधा।  
जिमि हरि सरन न एकउ बाधा॥  
फूलें कमल सोह सर कैसा।  
निर्गुन ब्रह्म सगुन भएँ जैसा॥
</details>

<details><summary>अनुवाद (हिन्दी)</summary>

जो मछलियाँ अथाह जलमें हैं, वे सुखी हैं, जैसे श्रीहरिके शरणमें चले जानेपर एक भी बाधा नहीं रहती। कमलोंके फूलनेसे तालाब कैसी शोभा दे रहा है, जैसे निर्गुण ब्रह्म सगुण होनेपर शोभित होता है॥ १॥
</details>

<details><summary>मूल (चौपाई)</summary>

गुंजत मधुकर मुखर अनूपा।  
सुंदर खग रव नाना रूपा॥  
चक्रबाक मन दुख निसि पेखी।  
जिमि दुर्जन पर संपति देखी॥
</details>

<details><summary>अनुवाद (हिन्दी)</summary>

भौंरे अनुपम शब्द करते हुए गूँज रहे हैं, तथा पक्षियोंके नाना प्रकारके सुन्दर शब्द हो रहे हैं। रात्रि देखकर चकवेके मनमें वैसे ही दुःख हो रहा है, जैसे दूसरेकी सम्पत्ति देखकर दुष्टको होता है॥ २॥
</details>

<details><summary>मूल (चौपाई)</summary>

चातक रटत तृषा अति ओही।  
जिमि सुख लहइ न संकरद्रोही॥  
सरदातप निसि ससि अपहरई।  
संत दरस जिमि पातक टरई॥
</details>

<details><summary>अनुवाद (हिन्दी)</summary>

पपीहा रट लगाये है, उसको बड़ी प्यास है, जैसे श्रीशङ्करजीका द्रोही सुख नहीं पाता (सुखके लिये झीखता रहता है)। शरद्-ऋतुके तापको रातके समय चन्द्रमा हर लेता है, जैसे संतोंके दर्शनसे पाप दूर हो जाते हैं॥ ३॥
</details>

<details><summary>मूल (चौपाई)</summary>

देखि इंदु चकोर समुदाई।  
चितवहिं जिमि हरिजन हरि पाई॥  
मसक दंस बीते हिम त्रासा।  
जिमि द्विज द्रोह किएँ कुल नासा॥
</details>

<details><summary>अनुवाद (हिन्दी)</summary>

चकोरोंके समुदाय चन्द्रमाको देखकर इस प्रकार टकटकी लगाये हैं जैसे भगवद्भक्त भगवान् को पाकर उनके (निर्निमेष नेत्रोंसे) दर्शन करते हैं। मच्छर और डाँस जाड़ेके डरसे इस प्रकार नष्ट हो गये जैसे ब्राह्मणके साथ वैर करनेसे कुलका नाश हो जाता है॥ ४॥
</details>

### दोहा


<details><summary>मूल (दोहा)</summary>

भूमि जीव संकुल रहे गए सरद रितु पाइ।  
सदगुर मिलें जाहिं जिमि संसय भ्रम समुदाइ॥ १७॥
</details>

<details><summary>अनुवाद (हिन्दी)</summary>

(वर्षा-ऋतुके कारण) पृथ्वीपर जो जीव भर गये थे, वे शरद्-ऋतुको पाकर वैसे ही नष्ट हो गये जैसे सद्गुरुके मिल जानेपर सन्देह और भ्रमके समूह नष्ट हो जाते हैं॥ १७॥
</details>

<details><summary>Misc Detail</summary>


</details>

## श्रीरामकी सुग्रीवपर नाराजी, लक्ष्मणजीका कोप


<details><summary>मूल (चौपाई)</summary>

बरषा गत निर्मल रितु आई।  
सुधि न तात सीता कै पाई॥  
एक बार कैसेहुँ सुधि जानौं।  
कालहु जीति निमिष महुँ आनौं॥
</details>

<details><summary>अनुवाद (हिन्दी)</summary>

वर्षा बीत गयी, निर्मल शरद्-ऋतु आ गयी। परन्तु हे तात! सीताकी कोई खबर नहीं मिली। एक बार कैसे भी पता पाऊँ तो कालको भी जीतकर पलभरमें जानकीको ले आऊँ॥ १॥
</details>

<details><summary>मूल (चौपाई)</summary>

कतहुँ रहउ जौं जीवति होई।  
तात जतन करि आनउँ सोई॥  
सुग्रीवहुँ सुधि मोरि बिसारी।  
पावा राज कोस पुर नारी॥
</details>

<details><summary>अनुवाद (हिन्दी)</summary>

कहीं भी रहे, यदि जीती होगी तो हे तात! यत्न करके मैं उसे अवश्य लाऊँगा। राज्य, खजाना, नगर और स्त्री पा गया, इसलिये सुग्रीवने भी मेरी सुधि भुला दी॥ २॥
</details>

<details><summary>मूल (चौपाई)</summary>

जेहिं सायक मारा मैं बाली।  
तेहिं सर हतौं मूढ़ कहँ काली॥  
जासु कृपाँ छूटहिं मद मोहा।  
ता कहुँ उमा कि सपनेहुँ कोहा॥
</details>

<details><summary>अनुवाद (हिन्दी)</summary>

जिस बाणसे मैंने बालिको मारा था, उसी बाणसे कल उस मूढ़को मारूँ! (शिवजी कहते हैं—) हे उमा! जिनकी कृपासे मद और मोह छूट जाते हैं, उनको कहीं स्वप्नमें भी क्रोध हो सकता है? (यह तो लीलामात्र है)॥ ३॥
</details>

<details><summary>मूल (चौपाई)</summary>

जानहिं यह चरित्र मुनि ग्यानी।  
जिन्ह रघुबीर चरन रति मानी॥  
लछिमन क्रोधवंत प्रभु जाना।  
धनुष चढ़ाइ गहे कर बाना॥
</details>

<details><summary>अनुवाद (हिन्दी)</summary>

ज्ञानी मुनि जिन्होंने श्रीरघुनाथजीके चरणोंमें प्रीति मान ली है (जोड़ ली है), वे ही इस चरित्र (लीलारहस्य) को जानते हैं। लक्ष्मणजीने जब प्रभुको क्रोधयुक्त जाना, तब उन्होंने धनुष चढ़ाकर बाण हाथमें ले लिये॥ ४॥
</details>

### दोहा


<details><summary>मूल (दोहा)</summary>

तब अनुजहि समुझावा रघुपति करुना सींव।  
भय देखाइ लै आवहु तात सखा सुग्रीव॥ १८॥
</details>

<details><summary>अनुवाद (हिन्दी)</summary>

तब दयाकी सीमा श्रीरघुनाथजीने छोटे भाई लक्ष्मणजीको समझाया कि हे तात! सखा सुग्रीवको केवल भय दिखलाकर ले आओ (उसे मारनेकी बात नहीं है)॥ १८॥
</details>

<details><summary>मूल (चौपाई)</summary>

इहाँ पवनसुत हृदयँ बिचारा।  
राम काजु सुग्रीवँ बिसारा॥  
निकट जाइ चरनन्हि सिरु नावा।  
चारिहु बिधि तेहि कहि समुझावा॥
</details>

<details><summary>अनुवाद (हिन्दी)</summary>

यहाँ (किष्किन्धानगरीमें) पवनकुमार श्रीहनुमान् जीने विचार किया कि सुग्रीवने श्रीरामजीके कार्यको भुला दिया। उन्होंने सुग्रीवके पास जाकर चरणोंमें सिर नवाया। (साम, दान, दण्ड, भेद) चारों प्रकारकी नीति कहकर उन्हें समझाया॥ १॥
</details>

<details><summary>मूल (चौपाई)</summary>

सुनि सुग्रीवँ परम भय माना।  
बिषयँ मोर हरि लीन्हेउ ग्याना॥  
अब मारुतसुत दूत समूहा।  
पठवहु जहँ तहँ बानर जूहा॥
</details>

<details><summary>अनुवाद (हिन्दी)</summary>

हनुमान् जीके वचन सुनकर सुग्रीवने बहुत ही भय माना। (और कहा—) विषयोंने मेरे ज्ञानको हर लिया। अब हे पवनसुत! जहाँ-तहाँ वानरोंके यूथ रहते हैं; वहाँ दूतोंके समूहोंको भेजो॥ २॥
</details>

<details><summary>मूल (चौपाई)</summary>

कहहु पाख महुँ आव न जोई।  
मोरें कर ता कर बध होई॥  
तब हनुमंत बोलाए दूता।  
सब कर करि सनमान बहूता॥
</details>

<details><summary>अनुवाद (हिन्दी)</summary>

और कहला दो कि एक पखवाड़ेमें (पंद्रह दिनोंमें) जो न आ जायगा, उसका मेरे हाथों वध होगा। तब हनुमान् जीने दूतोंको बुलाया और सबका बहुत सम्मान करके—॥ ३॥
</details>

<details><summary>मूल (चौपाई)</summary>

भय अरु प्रीति नीति देखराई।  
चले सकल चरनन्हि सिर नाई॥  
एहि अवसर लछिमन पुर आए।  
क्रोध देखि जहँ तहँ कपि धाए॥
</details>

<details><summary>अनुवाद (हिन्दी)</summary>

सबको भय, प्रीति और नीति दिखलायी। सब बंदर चरणोंमें सिर नवाकर चले। इसी समय लक्ष्मणजी नगरमें आये। उनका क्रोध देखकर बंदर जहाँ-तहाँ भागे॥ ४॥
</details>

### दोहा


<details><summary>मूल (दोहा)</summary>

धनुष चढ़ाइ कहा तब जारि करउँ पुर छार।  
ब्याकुल नगर देखि तब आयउ बालिकुमार॥ १९॥
</details>

<details><summary>अनुवाद (हिन्दी)</summary>

तदनन्तर लक्ष्मणजीने धनुष चढ़ाकर कहा कि नगरको जलाकर अभी राख कर दूँगा। तब नगरभरको व्याकुल देखकर बालिपुत्र अंगदजी उनके पास आये॥ १९॥
</details>

<details><summary>मूल (चौपाई)</summary>

चरन नाइ सिरु बिनती कीन्ही।  
लछिमन अभय बाँह तेहि दीन्ही॥  
क्रोधवंत लछिमन सुनि काना।  
कह कपीस अति भयँ अकुलाना॥
</details>

<details><summary>अनुवाद (हिन्दी)</summary>

अंगदने उनके चरणोंमें सिर नवाकर विनती की (क्षमायाचना की)। तब लक्ष्मणजीने उनको अभय बाँह दी (भुजा उठाकर कहा कि डरो मत)। सुग्रीवने अपने कानोंसे लक्ष्मणजीको क्रोधयुक्त सुनकर भयसे अत्यन्त व्याकुल होकर कहा—॥ १॥
</details>

<details><summary>मूल (चौपाई)</summary>

सुनु हनुमंत संग लै तारा।  
करि बिनती समुझाउ कुमारा॥  
तारा सहित जाइ हनुमाना।  
चरन बंदि प्रभु सुजस बखाना॥
</details>

<details><summary>अनुवाद (हिन्दी)</summary>

हे हनुमान्! सुनो, तुम ताराको साथ ले जाकर विनती करके राजकुमारको समझाओ (समझा-बुझाकर शान्त करो)। हनुमान् जीने तारासहित जाकर लक्ष्मणजीके चरणोंकी वन्दना की और प्रभुके सुन्दर यशका बखान किया॥ २॥
</details>

<details><summary>मूल (चौपाई)</summary>

करि बिनती मंदिर लै आए।  
चरन पखारि पलँग बैठाए॥  
तब कपीस चरनन्हि सिरु नावा।  
गहि भुज लछिमन कंठ लगावा॥
</details>

<details><summary>अनुवाद (हिन्दी)</summary>

वे विनती करके उन्हें महलमें ले आये तथा चरणोंको धोकर उन्हें पलँगपर बैठाया। तब वानरराज सुग्रीवने उनके चरणोंमें सिर नवाया और लक्ष्मणजीने हाथ पकड़कर उनको गलेसे लगा लिया॥ ३॥
</details>

<details><summary>मूल (चौपाई)</summary>

नाथ बिषय सम मद कछु नाहीं।  
मुनि मन मोह करइ छन माहीं॥  
सुनत बिनीत बचन सुख पावा।  
लछिमन तेहि बहु बिधि समुझावा॥
</details>

<details><summary>अनुवाद (हिन्दी)</summary>

(सुग्रीवने कहा—) हे नाथ! विषयके समान और कोई मद नहीं है। यह मुनियोंके मनमें भी क्षणमात्रमें मोह उत्पन्न कर देता है (फिर मैं तो विषयी जीव ही ठहरा)। सुग्रीवके विनययुक्त वचन सुनकर लक्ष्मणजीने सुख पाया और उनको बहुत प्रकारसे समझाया॥ ४॥
</details>

<details><summary>मूल (चौपाई)</summary>

पवन तनय सब कथा सुनाई।  
जेहि बिधि गए दूत समुदाई॥
</details>

<details><summary>अनुवाद (हिन्दी)</summary>

तब पवनसुत हनुमान् जीने जिस प्रकार सब दिशाओंमें दूतोंके समूह गये थे वह सब हाल सुनाया॥ ५॥
</details>

<details><summary>Misc Detail</summary>


</details>

## सुग्रीव-राम-संवाद और सीताजीकी खोजके लिये बंदरोंका प्रस्थान


### दोहा


<details><summary>मूल (दोहा)</summary>

हरषि चले सुग्रीव तब अंगदादि कपि साथ।  
रामानुज आगें करि आए जहँ रघुनाथ॥ २०॥
</details>

<details><summary>अनुवाद (हिन्दी)</summary>

तब अंगद आदि वानरोंको साथ लेकर और श्रीरामजीके छोटे भाई लक्ष्मणजीको आगे करके (अर्थात् उनके पीछे-पीछे) सुग्रीव हर्षित होकर चले और जहाँ रघुनाथजी थे वहाँ आये॥ २०॥
</details>

<details><summary>मूल (चौपाई)</summary>

नाइ चरन सिरु कह कर जोरी।  
नाथ मोहि कछु नाहिन खोरी॥  
अतिसय प्रबल देव तव माया।  
छूटइ राम करहु जौं दाया॥
</details>

<details><summary>अनुवाद (हिन्दी)</summary>

श्रीरघुनाथजीके चरणोंमें सिर नवाकर हाथ जोड़कर सुग्रीवने कहा—हे नाथ! मुझे कुछ भी दोष नहीं है। हे देव! आपकी माया अत्यन्त ही प्रबल है। आप जब दया करते हैं, हे राम! तभी यह छूटती है॥ १॥
</details>

<details><summary>मूल (चौपाई)</summary>

बिषय बस्य सुर नर मुनि स्वामी।  
मैं पावँर पसु कपि अति कामी॥  
नारि नयन सर जाहि न लागा।  
घोर क्रोध तम निसि जो जागा॥
</details>

<details><summary>अनुवाद (हिन्दी)</summary>

हे स्वामी! देवता, मनुष्य और मुनि सभी विषयोंके वशमें हैं। फिर मैं तो पामर पशु और पशुओंमें भी अत्यन्त कामी बंदर हूँ। स्त्रीका नयन-बाण जिसको नहीं लगा, जो भयङ्कर क्रोधरूपी अँधेरी रातमें भी जागता रहता है (क्रोधान्ध नहीं होता)॥ २॥
</details>

<details><summary>मूल (चौपाई)</summary>

लोभ पाँस जेहिं गर न बँधाया।  
सो नर तुम्ह समान रघुराया॥  
यह गुन साधन तें नहिं होई।  
तुम्हरी कृपाँ पाव कोइ कोई॥
</details>

<details><summary>अनुवाद (हिन्दी)</summary>

और लोभकी फाँसीसे जिसने अपना गला नहीं बँधाया, हे रघुनाथजी! वह मनुष्य आपहीके समान है। ये गुण साधनसे नहीं प्राप्त होते। आपकी कृपासे ही कोई-कोई इन्हें पाते हैं॥ ३॥
</details>

<details><summary>मूल (चौपाई)</summary>

तब रघुपति बोले मुसुकाई।  
तुम्ह प्रिय मोहि भरत जिमि भाई॥  
अब सोइ जतनु करहु मन लाई।  
जेहि बिधि सीता कै सुधि पाई॥
</details>

<details><summary>अनुवाद (हिन्दी)</summary>

तब श्रीरघुनाथजी मुसकराकर बोले—हे भाई! तुम मुझे भरतके समान प्यारे हो। अब मन लगाकर वही उपाय करो जिस उपायसे सीताकी खबर मिले॥ ४॥
</details>

### दोहा


<details><summary>मूल (दोहा)</summary>

एहि बिधि होत बतकही आए बानर जूथ।  
नाना बरन सकल दिसि देखिअ कीस बरूथ॥ २१॥
</details>

<details><summary>अनुवाद (हिन्दी)</summary>

इस प्रकार बातचीत हो रही थी कि वानरोंके यूथ (झुंड) आ गये। अनेक रंगोंके वानरोंके दल सब दिशाओंमें दिखायी देने लगे॥ २१॥
</details>

<details><summary>मूल (चौपाई)</summary>

बानर कटक उमा मैं देखा।  
सो मूरुख जो करन चह लेखा॥  
आइ राम पद नावहिं माथा।  
निरखि बदनु सब होहिं सनाथा॥
</details>

<details><summary>अनुवाद (हिन्दी)</summary>

(शिवजी कहते हैं—) हे उमा! वानरोंकी वह सेना मैंने देखी थी। उसकी जो गिनती करना चाहे वह महान् मूर्ख है। सब वानर आ-आकर श्रीरामजीके चरणोंमें मस्तक नवाते हैं और (सौन्दर्य-माधुर्यनिधि) श्रीमुखके दर्शन करके कृतार्थ होते हैं॥ १॥
</details>

<details><summary>मूल (चौपाई)</summary>

अस कपि एक न सेना माहीं।  
राम कुसल जेहि पूछी नाहीं॥  
यह कछु नहिं प्रभु कइ अधिकाई।  
बिस्वरूप ब्यापक रघुराई॥
</details>

<details><summary>अनुवाद (हिन्दी)</summary>

सेनामें एक भी वानर ऐसा नहीं था जिससे श्रीरामजीने कुशल न पूछी हो। प्रभुके लिये यह कोई बड़ी बात नहीं है; क्योंकि श्रीरघुनाथजी विश्वरूप तथा सर्वव्यापक हैं (सारे रूपों और सब स्थानोंमें हैं)॥ २॥
</details>

<details><summary>मूल (चौपाई)</summary>

ठाढ़े जहँ तहँ आयसु पाई।  
कह सुग्रीव सबहि समुझाई॥  
राम काजु अरु मोर निहोरा।  
बानर जूथ जाहु चहुँ ओरा॥
</details>

<details><summary>अनुवाद (हिन्दी)</summary>

आज्ञा पाकर सब जहाँ-तहाँ खड़े हो गये। तब सुग्रीवने सबको समझाकर कहा कि हे वानरोंके समूहो! यह श्रीरामचन्द्रजीका कार्य है और मेरा निहोरा (अनुरोध) है; तुम चारों ओर जाओ॥ ३॥
</details>

<details><summary>मूल (चौपाई)</summary>

जनकसुता कहुँ खोजहु जाई।  
मास दिवस महँ आएहु भाई॥  
अवधि मेटि जो बिनु सुधि पाएँ।  
आवइ बनिहि सो मोहि मराएँ॥
</details>

<details><summary>अनुवाद (हिन्दी)</summary>

और जाकर जानकीजीको खोजो। हे भाई! महीनेभरमें वापस आ जाना। जो (महीनेभरकी) अवधि बिताकर बिना पता लगाये ही लौट आवेगा उसे मेरे द्वारा मरवाते ही बनेगा (अर्थात् मुझे उसका वध करवाना ही पड़ेगा)॥ ४॥
</details>

### दोहा


<details><summary>मूल (दोहा)</summary>

बचन सुनत सब बानर जहँ तहँ चले तुरंत।  
तब सुग्रीवँ बोलाए अंगद नल हनुमंत॥ २२॥
</details>

<details><summary>अनुवाद (हिन्दी)</summary>

सुग्रीवके वचन सुनते ही सब वानर तुरंत जहाँ-तहाँ (भिन्न-भिन्न दिशाओंमें) चल दिये। तब सुग्रीवने अंगद, नल, हनुमान् आदि प्रधान-प्रधान योद्धाओंको बुलाया (और कहा—)॥ २२॥
</details>

<details><summary>मूल (चौपाई)</summary>

सुनहु नील अंगद हनुमाना।  
जामवंत मतिधीर सुजाना॥  
सकल सुभट मिलि दच्छिन जाहू।  
सीता सुधि पूँछेहु सब काहू॥
</details>

<details><summary>अनुवाद (हिन्दी)</summary>

हे धीरबुद्धि और चतुर नील, अंगद, जाम्बवान् और हनुमान्! तुम सब श्रेष्ठ योद्धा मिलकर दक्षिण दिशाको जाओ और सब किसीसे सीताजीका पता पूछना॥ १॥
</details>

<details><summary>मूल (चौपाई)</summary>

मन क्रम बचन सो जतन बिचारेहु।  
रामचंद्र कर काजु सँवारेहु॥  
भानु पीठि सेइअ उर आगी।  
स्वामिहि सर्ब भाव छल त्यागी॥
</details>

<details><summary>अनुवाद (हिन्दी)</summary>

मन, वचन तथा कर्मसे उसीका (सीताजीका पता लगानेका) उपाय सोचना। श्रीरामचन्द्रजीका कार्य सम्पन्न (सफल) करना। सूर्यको पीठसे और अग्निको हृदयसे (सामनेसे) सेवन करना चाहिये। परन्तु स्वामीकी सेवा तो छल छोड़कर सर्वभावसे (मन, वचन, कर्मसे) करनी चाहिये॥ २॥
</details>

<details><summary>मूल (चौपाई)</summary>

तजि माया सेइअ परलोका।  
मिटहिं सकल भवसंभव सोका॥  
देह धरे कर यह फलु भाई।  
भजिअ राम सब काम बिहाई॥
</details>

<details><summary>अनुवाद (हिन्दी)</summary>

माया (विषयोंकी ममता-आसक्ति) को छोड़कर परलोकका सेवन (भगवान् के दिव्य धामकी प्राप्तिके लिये भगवत्सेवारूप साधन) करना चाहिये, जिससे भव (जन्म-मरण) से उत्पन्न सारे शोक मिट जायँ। हे भाई! देह धारण करनेका यही फल है कि सब कामों (कामनाओं) को छोड़कर श्रीरामजीका भजन ही किया जाय॥ ३॥
</details>

<details><summary>मूल (चौपाई)</summary>

सोइ गुनग्य सोई बड़भागी।  
जो रघुबीर चरन अनुरागी॥  
आयसु मागि चरन सिरु नाई।  
चले हरषि सुमिरत रघुराई॥
</details>

<details><summary>अनुवाद (हिन्दी)</summary>

सद्गुणोंको पहचाननेवाला (गुणवान्) तथा बड़भागी वही है जो श्रीरघुनाथजीके चरणोंका प्रेमी है। आज्ञा माँगकर और चरणोंमें फिर सिर नवाकर श्रीरघुनाथजीका स्मरण करते हुए सब हर्षित होकर चले॥ ४॥
</details>

<details><summary>मूल (चौपाई)</summary>

पाछें पवन तनय सिरु नावा।  
जानि काज प्रभु निकट बोलावा॥  
परसा सीस सरोरुह पानी।  
करमुद्रिका दीन्हि जन जानी॥
</details>

<details><summary>अनुवाद (हिन्दी)</summary>

सबके पीछे पवनसुत श्रीहनुमान् जीने सिर नवाया। कार्यका विचार करके प्रभुने उन्हें अपने पास बुलाया। उन्होंने अपने कर-कमलसे उनके सिरका स्पर्श किया तथा अपना सेवक जानकर उन्हें अपने हाथकी अँगूठी उतारकर दी॥ ५॥
</details>

<details><summary>मूल (चौपाई)</summary>

बहु प्रकार सीतहि समुझाएहु।  
कहि बल बिरह बेगि तुम्ह आएहु॥  
हनुमत जन्म सुफल करि माना।  
चलेउ हृदयँ धरि कृपानिधाना॥
</details>

<details><summary>अनुवाद (हिन्दी)</summary>

(और कहा—) बहुत प्रकारसे सीताको समझाना और मेरा बल तथा विरह (प्रेम) कहकर तुम शीघ्र लौट आना। हनुमान् जी ने अपना जन्म सफल समझा और कृपानिधान प्रभुको हृदयमें धारण करके वे चले॥ ६॥
</details>

<details><summary>मूल (चौपाई)</summary>

जद्यपि प्रभु जानत सब बाता।  
राजनीति राखत सुरत्राता॥
</details>

<details><summary>अनुवाद (हिन्दी)</summary>

यद्यपि देवताओंकी रक्षा करनेवाले प्रभु सब बात जानते हैं, तो भी वे राजनीतिकी रक्षा कर रहे हैं। (नीतिकी मर्यादा रखनेके लिये सीताजीका पता लगानेको जहाँ-तहाँ वानरोंको भेज रहे हैं)॥ ७॥
</details>

### दोहा


<details><summary>मूल (दोहा)</summary>

चले सकल बन खोजत सरिता सर गिरि खोह।  
राम काज लयलीन मन बिसरा तन कर छोह॥ २३॥
</details>

<details><summary>अनुवाद (हिन्दी)</summary>

सब वानर वन, नदी, तालाब, पर्वत और पर्वतोंकी कन्दराओंमें खोजते हुए चले जा रहे हैं। मन श्रीरामजीके कार्यमें लवलीन है। शरीरतकका प्रेम (ममत्व) भूल गया है॥ २३॥
</details>

<details><summary>मूल (चौपाई)</summary>

कतहुँ होइ निसिचर सैं भेंटा।  
प्रान लेहिं एक एक चपेटा॥  
बहु प्रकार गिरि कानन हेरहिं।  
कोउ मुनि मिलइ ताहि सब घेरहिं॥
</details>

<details><summary>अनुवाद (हिन्दी)</summary>

कहीं किसी राक्षससे भेंट हो जाती है, तो एक-एक चपतमें ही उसके प्राण ले लेते हैं। पर्वतों और वनोंको बहुत प्रकारसे खोज रहे हैं। कोई मुनि मिल जाता है तो पता पूछनेके लिये उसे सब घेर लेते हैं॥ १॥
</details>

<details><summary>Misc Detail</summary>


</details>

## गुफामें तपस्विनीके दर्शन वानरोंका समुद्रतटपर आना, सम्पातीसे भेंट और बातचीत


<details><summary>मूल (चौपाई)</summary>

लागी तृषा अतिषय अकुलाने।  
मिलइ न जल घन गहन भुलाने॥  
मन हनुमान कीन्ह अनुमाना।  
मरन चहत सब बिनु जल पाना॥
</details>

<details><summary>अनुवाद (हिन्दी)</summary>

इतनेमें ही सबको अत्यन्त प्यास लगी, जिससे सब अत्यन्त ही व्याकुल हो गये। किन्तु जल कहीं नहीं मिला। घने जंगलमें सब भुला गये। हनुमान् जीने मनमें अनुमान किया कि जल पिये बिना सब लोग मरना ही चाहते हैं॥ २॥
</details>

<details><summary>मूल (चौपाई)</summary>

चढ़ि गिरि सिखर चहूँ दिसि देखा।  
भूमि बिबर एक कौतुक पेखा॥  
चक्रबाक बक हंस उड़ाहीं।  
बहुतक खग प्रबिसहिं तेहि माहीं॥
</details>

<details><summary>अनुवाद (हिन्दी)</summary>

उन्होंने पहाड़की चोटीपर चढ़कर चारों ओर देखा तो पृथ्वीके अंदर एक गुफामें उन्हें एक कौतुक (आश्चर्य) दिखायी दिया। उसके ऊपर चकवे, बगुले और हंस उड़ रहे हैं और बहुत-से पक्षी उसमें प्रवेश कर रहे हैं॥ ३॥
</details>

<details><summary>मूल (चौपाई)</summary>

गिरि ते उतरि पवनसुत आवा।  
सब कहुँ लै सोइ बिबर देखावा॥  
आगें कै हनुमंतहि लीन्हा।  
पैठे बिबर बिलंबु न कीन्हा॥
</details>

<details><summary>अनुवाद (हिन्दी)</summary>

पवनकुमार हनुमान् जी पर्वतसे उतर आये और सबको ले जाकर उन्होंने वह गुफा दिखलायी। सबने हनुमान् जीको आगे कर लिया और वे गुफामें घुस गये, देर नहीं की॥ ४॥
</details>

### दोहा


<details><summary>मूल (दोहा)</summary>

दीख जाइ उपबन बर सर बिगसित बहु कंज।  
मंदिर एक रुचिर तहँ बैठि नारि तप पुंज॥ २४॥
</details>

<details><summary>अनुवाद (हिन्दी)</summary>

अंदर जाकर उन्होंने एक उत्तम उपवन (बगीचा) और तालाब देखा, जिसमें बहुत-से कमल खिले हुए हैं। वहीं एक सुन्दर मन्दिर है, जिसमें एक तपोमूर्ति स्त्री बैठी है॥ २४॥
</details>

<details><summary>मूल (चौपाई)</summary>

दूरि ते ताहि सबन्हि सिरु नावा।  
पूछें निज बृत्तांत सुनावा॥  
तेहिं तब कहा करहु जल पाना।  
खाहु सुरस सुंदर फल नाना॥
</details>

<details><summary>अनुवाद (हिन्दी)</summary>

दूरसे ही सबने उसे सिर नवाया और पूछनेपर अपना सब वृत्तान्त कह सुनाया। तब उसने कहा—जलपान करो और भाँति-भाँतिके रसीले सुन्दर फल खाओ॥ १॥
</details>

<details><summary>मूल (चौपाई)</summary>

मज्जनु कीन्ह मधुर फल खाए।  
तासु निकट पुनि सब चलि आए॥  
तेहिं सब आपनि कथा सुनाई।  
मैं अब जाब जहाँ रघुराई॥
</details>

<details><summary>अनुवाद (हिन्दी)</summary>

(आज्ञा पाकर) सबने स्नान किया, मीठे फल खाये और फिर सब उसके पास चले आये। तब उसने अपनी सब कथा कह सुनायी (और कहा—) मैं अब वहाँ जाऊँगी जहाँ श्रीरघुनाथजी हैं॥ २॥
</details>

<details><summary>मूल (चौपाई)</summary>

मूदहु नयन बिबर तजि जाहू।  
पैहहु सीतहि जनि पछिताहू॥  
नयन मूदि पुनि देखहिं बीरा।  
ठाढ़े सकल सिंधु कें तीरा॥
</details>

<details><summary>अनुवाद (हिन्दी)</summary>

तुमलोग आँखें मूँद लो और गुफाको छोड़कर बाहर जाओ। तुम सीताजीको पा जाओगे, पछताओ नहीं (निराश न होओ)। आँखें मूँदकर फिर जब आँखें खोलीं तो सब वीर क्या देखते हैं कि सब समुद्रके तीरपर खडे़ हैं॥ ३॥
</details>

<details><summary>मूल (चौपाई)</summary>

सो पुनि गई जहाँ रघुनाथा।  
जाइ कमल पद नाएसि माथा॥  
नाना भाँति बिनय तेहिं कीन्ही।  
अनपायनी भगति प्रभु दीन्ही॥
</details>

<details><summary>अनुवाद (हिन्दी)</summary>

और वह स्वयं वहाँ गयी जहाँ श्रीरघुनाथजी थे। उसने जाकर प्रभुके चरणकमलोंमें मस्तक नवाया और बहुत प्रकारसे विनती की। प्रभुने उसे अपनी अनपायिनी (अचल) भक्ति दी॥ ४॥
</details>

### दोहा


<details><summary>मूल (दोहा)</summary>

बदरीबन कहुँ सो गई प्रभु अग्या धरि सीस।  
उर धरि राम चरन जुग जे बंदत अज ईस॥ २५॥
</details>

<details><summary>अनुवाद (हिन्दी)</summary>

प्रभुकी आज्ञा सिरपर धारणकर और श्रीरामजीके युगल चरणोंको, जिनकी ब्रह्मा और महेश भी वन्दना करते हैं, हृदयमें धारणकर वह (स्वयंप्रभा) बदरिकाश्रमको चली गयी॥ २५॥
</details>

<details><summary>मूल (चौपाई)</summary>

इहाँ बिचारहिं कपि मन माहीं।  
बीती अवधि काज कछु नाहीं॥  
सब मिलि कहहिं परस्पर बाता।  
बिनु सुधि लएँ करब का भ्राता॥
</details>

<details><summary>अनुवाद (हिन्दी)</summary>

यहाँ वानरगण मनमें विचार कर रहे हैं कि अवधि तो बीत गयी; पर काम कुछ न हुआ। सब मिलकर आपसमें बात करने लगे कि हे भाई! अब तो सीताजीकी खबर लिये बिना लौटकर भी क्या करेंगे?॥ १॥
</details>

<details><summary>मूल (चौपाई)</summary>

कह अंगद लोचन भरि बारी।  
दुहुँ प्रकार भइ मृत्यु हमारी॥  
इहाँ न सुधि सीता कै पाई।  
उहाँ गएँ मारिहि कपिराई॥
</details>

<details><summary>अनुवाद (हिन्दी)</summary>

अंगदने नेत्रोंमें जल भरकर कहा कि दोनों ही प्रकारसे हमारी मृत्यु हुई। यहाँ तो सीताजीकी सुध नहीं मिली और वहाँ जानेपर वानरराज सुग्रीव मार डालेंगे॥ २॥
</details>

<details><summary>मूल (चौपाई)</summary>

पिता बधे पर मारत मोही।  
राखा राम निहोर न ओही॥  
पुनि पुनि अंगद कह सब पाहीं।  
मरन भयउ कछु संसय नाहीं॥
</details>

<details><summary>अनुवाद (हिन्दी)</summary>

वे तो पिताके वध होनेपर ही मुझे मार डालते। श्रीरामजीने ही मेरी रक्षा की, इसमें सुग्रीवका कोई एहसान नहीं है। अंगद बार-बार सबसे कह रहे हैं कि अब मरण हुआ, इसमें कुछ भी सन्देह नहीं है॥ ३॥
</details>

<details><summary>मूल (चौपाई)</summary>

अंगद बचन सुनत कपि बीरा।  
बोलि न सकहिं नयन बह नीरा॥  
छन एक सोच मगन होइ रहे।  
पुनि अस बचन कहत सब भए॥
</details>

<details><summary>अनुवाद (हिन्दी)</summary>

वानर वीर अंगदके वचन सुनते हैं; किन्तु कुछ बोल नहीं सकते। उनके नेत्रोंसे जल बह रहा है। एक क्षणके लिये सब सोचमें मग्न हो रहे। फिर सब ऐसा वचन कहने लगे—॥ ४॥
</details>

<details><summary>मूल (चौपाई)</summary>

हम सीता कै सुधि लीन्हें बिना।  
नहिं जैहैं जुबराज प्रबीना॥  
अस कहि लवन सिंधु तट जाई।  
बैठे कपि सब दर्भ डसाई॥
</details>

<details><summary>अनुवाद (हिन्दी)</summary>

हे सुयोग्य युवराज! हमलोग सीताजीकी खोज लिये बिना नहीं लौटेंगे। ऐसा कहकर लवणसागरके तटपर जाकर सब वानर कुश बिछाकर बैठ गये॥ ५॥
</details>

<details><summary>मूल (चौपाई)</summary>

जामवंत अंगद दुख देखी।  
कहीं कथा उपदेस बिसेषी॥  
तात राम कहुँ नर जनि मानहु।  
निर्गुन ब्रह्म अजित अज जानहु॥
</details>

<details><summary>अनुवाद (हिन्दी)</summary>

जाम्बवान् ने अंगदका दुःख देखकर विशेष उपदेशकी कथाएँ कहीं। (वे बोले—) हे तात! श्रीरामजीको मनुष्य न मानो, उन्हें निर्गुण ब्रह्म, अजेय और अजन्मा समझो॥ ६॥
</details>

<details><summary>मूल (चौपाई)</summary>

हम सब सेवक अति बड़भागी।  
संतत सगुन ब्रह्म अनुरागी॥
</details>

<details><summary>अनुवाद (हिन्दी)</summary>

हम सब सेवक अत्यन्त बड़भागी हैं, जो निरन्तर सगुण ब्रह्म (श्रीरामजी) में प्रीति रखते हैं॥ ७॥
</details>

### दोहा


<details><summary>मूल (दोहा)</summary>

निज इच्छाँ प्रभु अवतरइ सुर महि गो द्विज लागि।  
सगुन उपासक संग तहँ रहहिं मोच्छ सब त्यागि॥ २६॥
</details>

<details><summary>अनुवाद (हिन्दी)</summary>

देवता, पृथ्वी, गौ और ब्राह्मणोंके लिये प्रभु अपनी इच्छासे (किसी कर्मबन्धनसे नहीं) अवतार लेते हैं। वहाँ सगुणोपासक (भक्तगण सालोक्य, सामीप्य, सारूप्य, सार्ष्टि और सायुज्य) सब प्रकारके मोक्षोंको त्यागकर उनकी सेवामें साथ रहते हैं॥ २६॥
</details>

<details><summary>मूल (चौपाई)</summary>

एहि बिधि कथा कहहिं बहु भाँती।  
गिरि कंदराँ सुनी संपाती॥  
बाहेर होइ देखि बहु कीसा।  
मोहि अहार दीन्ह जगदीसा॥
</details>

<details><summary>अनुवाद (हिन्दी)</summary>

इस प्रकार जाम्बवान् बहुत प्रकारसे कथाएँ कह रहे हैं। इनकी बातें पर्वतकी कन्दरामें सम्पातीने सुनीं। बाहर निकलकर उसने बहुत-से वानर देखे। (तब वह बोला—) जगदीश्वरने मुझको घर बैठे बहुत-सा आहार भेज दिया!॥ १॥
</details>

<details><summary>मूल (चौपाई)</summary>

आजु सबहि कहँ भच्छन करऊँ।  
दिन बहु चले अहार बिनु मरऊँ॥  
कबहुँ न मिल भरि उदर अहारा।  
आजु दीन्ह बिधि एकहिं बारा॥
</details>

<details><summary>अनुवाद (हिन्दी)</summary>

आज इन सबको खा जाऊँगा। बहुत दिन बीत गये, भोजनके बिना मर रहा था। पेटभर भोजन कभी नहीं मिलता। आज विधाताने एक ही बारमें बहुत-सा भोजन दे दिया॥ २॥
</details>

<details><summary>मूल (चौपाई)</summary>

डरपे गीध बचन सुनि काना।  
अब भा मरन सत्य हम जाना॥  
कपि सब उठे गीध कहँ देखी।  
जामवंत मन सोच बिसेषी॥
</details>

<details><summary>अनुवाद (हिन्दी)</summary>

गीधके वचन कानोंसे सुनते ही सब डर गये कि अब सचमुच ही मरना हो गया, यह हमने जान लिया। फिर उस गीध (सम्पाती) को देखकर सब वानर उठ खड़े हुए। जाम्बवान् के मनमें विशेष सोच हुआ॥ ३॥
</details>

<details><summary>मूल (चौपाई)</summary>

कह अंगद बिचारि मन माहीं।  
धन्य जटायू सम कोउ नाहीं॥  
राम काज कारन तनु त्यागी।  
हरि पुर गयउ परम बड़भागी॥
</details>

<details><summary>अनुवाद (हिन्दी)</summary>

अंगदने मनमें विचारकर कहा—अहा! जटायुके समान धन्य कोई नहीं है। श्रीरामजीके कार्यके लिये शरीर छोड़कर वह परम बड़भागी भगवान् के परमधामको चला गया॥ ४॥
</details>

<details><summary>मूल (चौपाई)</summary>

सुनि खग हरष सोक जुत बानी।  
आवा निकट कपिन्ह भय मानी॥  
तिन्हहि अभय करि पूछेसि जाई।  
कथा सकल तिन्ह ताहि सुनाई॥
</details>

<details><summary>अनुवाद (हिन्दी)</summary>

हर्ष और शोकसे युक्त वाणी (समाचार) सुनकर वह पक्षी (सम्पाती) वानरोंके पास आया। वानर डर गये। उनको अभय करके (अभय-वचन देकर) उसने पास जाकर जटायुका वृत्तान्त पूछा, तब उन्होंने सारी कथा उसे कह सुनायी॥ ५॥
</details>

<details><summary>मूल (चौपाई)</summary>

सुनि संपाति बंधु कै करनी।  
रघुपति महिमा बहुबिधि बरनी॥
</details>

<details><summary>अनुवाद (हिन्दी)</summary>

भाई जटायुकी करनी सुनकर सम्पातीने बहुत प्रकारसे श्रीरघुनाथजीकी महिमा वर्णन की॥ ६॥
</details>

### दोहा


<details><summary>मूल (दोहा)</summary>

मोहि लै जाहु सिंधुतट देउँ तिलांजलि ताहि।  
बचन सहाइ करबि मैं पैहहु खोजहु जाहि॥ २७॥
</details>

<details><summary>अनुवाद (हिन्दी)</summary>

(उसने कहा—) मुझे समुद्रके किनारे ले चलो, मैं जटायुको तिलाञ्जलि दे दूँ। इस सेवाके बदले मैं तुम्हारी वचनसे सहायता करूँगा (अर्थात् सीताजी कहाँ हैं सो बतला दूँगा) जिसे तुम खोज रहे हो उसे पा जाओगे॥ २७॥
</details>

<details><summary>मूल (चौपाई)</summary>

अनुज क्रिया करि सागर तीरा।  
कहि निज कथा सुनहु कपि बीरा॥  
हम द्वौ बंधु प्रथम तरुनाई।  
गगन गए रबि निकट उड़ाई॥
</details>

<details><summary>अनुवाद (हिन्दी)</summary>

समुद्रके तीरपर छोटे भाई जटायुकी क्रिया (श्राद्ध आदि) करके सम्पाती अपनी कथा कहने लगा—हे वीर वानरो! सुनो, हम दोनों भाई उठती जवानीमें एक बार आकाशमें उड़कर सूर्यके निकट चले गये॥ १॥
</details>

<details><summary>मूल (चौपाई)</summary>

तेज न सहि सक सो फिरि आवा।  
मैं अभिमानी रबि निअरावा॥  
जरे पंख अति तेज अपारा।  
परेउँ भूमि करि घोर चिकारा॥
</details>

<details><summary>अनुवाद (हिन्दी)</summary>

वह (जटायु) तेज नहीं सह सका, इससे लौट आया। (किन्तु) मैं अभिमानी था इसलिये सूर्यके पास चला गया। अत्यन्त अपार तेजसे मेरे पंख जल गये। मैं बड़े जोरसे चीख मारकर जमीनपर गिर पड़ा॥ २॥
</details>

<details><summary>मूल (चौपाई)</summary>

मुनि एक नाम चंद्रमा ओही।  
लागी दया देखि करि मोही॥  
बहु प्रकार तेहिं ग्यान सुनावा।  
देहजनित अभिमान छड़ावा॥
</details>

<details><summary>अनुवाद (हिन्दी)</summary>

वहाँ चन्द्रमा नामके एक मुनि थे। मुझे देखकर उन्हें बड़ी दया लगी। उन्होंने बहुत प्रकारसे मुझे ज्ञान सुनाया और मेरे देहजनित (देहसम्बन्धी) अभिमानको छुड़ा दिया॥ ३॥
</details>

<details><summary>मूल (चौपाई)</summary>

त्रेताँ ब्रह्म मनुज तनु धरिही।  
तासु नारि निसिचर पति हरिही॥  
तासु खोज पठइहि प्रभु दूता।  
तिन्हहि मिलें तैं होब पुनीता॥
</details>

<details><summary>अनुवाद (हिन्दी)</summary>

(उन्होंने कहा—) त्रेतायुगमें साक्षात् परब्रह्म मनुष्यशरीर धारण करेंगे। उनकी स्त्रीको राक्षसोंका राजा हर ले जायगा। उसकी खोजमें प्रभु दूत भेजेंगे। उनसे मिलनेपर तू पवित्र हो जायगा॥ ४॥
</details>

<details><summary>मूल (चौपाई)</summary>

जमिहहिं पंख करसि जनि चिंता।  
तिन्हहि देखाइ देहेसु तैं सीता॥  
मुनि कइ गिरा सत्य भइ आजू।  
सुनि मम बचन करहु प्रभु काजू॥
</details>

<details><summary>अनुवाद (हिन्दी)</summary>

और तेरे पंख उग आयेंगे; चिन्ता न कर। उन्हें तू सीताजीको दिखा देना। मुनिकी वह वाणी आज सत्य हुई। अब मेरे वचन सुनकर तुम प्रभुका कार्य करो॥ ५॥
</details>

<details><summary>मूल (चौपाई)</summary>

गिरि त्रिकूट ऊपर बस लंका।  
तहँ रह रावन सहज असंका॥  
तहँ असोक उपबन जहँ रहई।  
सीता बैठि सोच रत अहई॥
</details>

<details><summary>अनुवाद (हिन्दी)</summary>

त्रिकूट पर्वतपर लङ्का बसी हुई है। वहाँ स्वभावहीसे निडर रावण रहता है। वहाँ अशोक नामका उपवन (बगीचा) है, जहाँ सीताजी रहती हैं। (इस समय भी) वे सोचमें मग्न बैठी हैं॥ ६॥
</details>

<details><summary>Misc Detail</summary>


</details>

## समुद्र लाँघनेका परामर्श, जाम्बवन्तका हनुमान् जीको बल याद दिलाकर उत्साहित करना श्रीरामगुणका माहात्म्य


### दोहा


<details><summary>मूल (दोहा)</summary>

मैं देखउँ तुम्ह नाहीं गीधहि दृष्टि अपार।  
बूढ़ भयउँ न त करतेउँ कछुक सहाय तुम्हार॥ २८॥
</details>

<details><summary>अनुवाद (हिन्दी)</summary>

मैं उन्हें देख रहा हूँ, तुम नहीं देख सकते; क्योंकि गीधकी दृष्टि अपार होती है (बहुत दूरतक जाती है)। क्या करूँ? मैं बूढ़ा हो गया, नहीं तो तुम्हारी कुछ तो सहायता अवश्य करता॥ २८॥
</details>

<details><summary>मूल (चौपाई)</summary>

जो नाघइ सत जोजन सागर।  
करइ सो राम काज मति आगर॥  
मोहि बिलोकि धरहु मन धीरा।  
राम कृपाँ कस भयउ सरीरा॥
</details>

<details><summary>अनुवाद (हिन्दी)</summary>

जो सौ योजन (चार सौ कोस) समुद्र लाँघ सकेगा और बुद्धिनिधान होगा वही श्रीरामजीका कार्य कर सकेगा। (निराश होकर घबराओ मत) मुझे देखकर मनमें धीरज धरो। देखो, श्रीरामजीकी कृपासे (देखते-ही-देखते) मेरा शरीर कैसा हो गया (बिना पाँखका बेहाल था, पाँख उगनेसे सुन्दर हो गया)!॥ १॥
</details>

<details><summary>मूल (चौपाई)</summary>

पापिउ जा कर नाम सुमिरहीं।  
अति अपार भवसागर तरहीं॥  
तासु दूत तुम्ह तजि कदराई।  
राम हृदयँ धरि करहु उपाई॥
</details>

<details><summary>अनुवाद (हिन्दी)</summary>

पापी भी जिनका नाम स्मरण करके अत्यन्त अपार भवसागरसे तर जाते हैं, तुम उनके दूत हो, अतः कायरता छोड़कर श्रीरामजीको हृदयमें धारण करके उपाय करो॥ २॥
</details>

<details><summary>मूल (चौपाई)</summary>

अस कहि गरुड़ गीध जब गयऊ।  
तिन्ह कें मन अति बिसमय भयऊ॥  
निज निज बल सब काहूँ भाषा।  
पार जाइ कर संसय राखा॥
</details>

<details><summary>अनुवाद (हिन्दी)</summary>

(काकभुशुण्डिजी कहते हैं—) हे गरुड़जी! इस प्रकार कहकर जब गीध चला गया, तब उन (वानरों) के मनमें अत्यन्त विस्मय हुआ। सब किसीने अपना-अपना बल कहा! पर समुद्रके पार जानेमें सभीने सन्देह प्रकट किया॥ ३॥
</details>

<details><summary>मूल (चौपाई)</summary>

जरठ भयउँ अब कहइ रिछेसा।  
नहिं तन रहा प्रथम बल लेसा॥  
जबहिं त्रिबिक्रम भए खरारी।  
तब मैं तरुन रहेउँ बल भारी॥
</details>

<details><summary>अनुवाद (हिन्दी)</summary>

ऋक्षराज जाम्बवान् कहने लगे—मैं अब बूढ़ा हो गया। शरीरमें पहलेवाले बलका लेश भी नहीं रहा। जब खरारि (खरके शत्रु श्रीराम) वामन बने थे, तब मैं जवान था और मुझमें बड़ा बल था॥ ४॥
</details>

### दोहा


<details><summary>मूल (दोहा)</summary>

बलि बाँधत प्रभु बाढ़ेउ सो तनु बरनि न जाइ।  
उभय घरी महँ दीन्हीं सात प्रदच्छिन धाइ॥ २९॥
</details>

<details><summary>अनुवाद (हिन्दी)</summary>

बलिके बाँधते समय प्रभु इतने बढ़े कि उस शरीरका वर्णन नहीं हो सकता, किन्तु मैंने दो ही घड़ीमें दौड़कर (उस शरीरकी) सात प्रदक्षिणाएँ कर लीं॥ २९॥
</details>

<details><summary>मूल (चौपाई)</summary>

अंगद कहइ जाउँ मैं पारा।  
जियँ संसय कछु फिरती बारा॥  
जामवंत कह तुम्ह सब लायक।  
पठइअ किमि सबही कर नायक॥
</details>

<details><summary>अनुवाद (हिन्दी)</summary>

अंगदने कहा—मैं पार तो चला जाऊँगा। परन्तु लौटते समयके लिये हृदयमें कुछ सन्देह है। जाम्बवान् ने कहा—तुम सब प्रकारसे योग्य हो। परन्तु तुम सबके नेता हो, तुम्हें कैसे भेजा जाय?॥ १॥
</details>

<details><summary>मूल (चौपाई)</summary>

कहइ रीछपति सुनु हनुमाना।  
का चुप साधि रहेहु बलवाना॥  
पवन तनय बल पवन समाना।  
बुधि बिबेक बिग्यान निधाना॥
</details>

<details><summary>अनुवाद (हिन्दी)</summary>

ऋक्षराज जाम्बवान् ने श्रीहनुमान् जीसे कहा—हे हनुमान्! हे बलवान्! सुनो, तुमने यह क्या चुप साध रखी है? तुम पवनके पुत्र हो और बलमें पवनके समान हो। तुम बुद्धि-विवेक और विज्ञानकी खान हो॥ २॥
</details>

<details><summary>मूल (चौपाई)</summary>

कवन सो काज कठिन जग माहीं।  
जो नहिं होइ तात तुम्ह पाहीं॥  
राम काज लगि तव अवतारा।  
सुनतहिं भयउ पर्बताकारा॥
</details>

<details><summary>अनुवाद (हिन्दी)</summary>

जगत् में कौन-सा ऐसा कठिन काम है जो हे तात! तुमसे न हो सके। श्रीरामजीके कार्यके लिये ही तो तुम्हारा अवतार हुआ है। यह सुनते ही हनुमान् जी पर्वतके आकारके (अत्यन्त विशालकाय) हो गये॥ ३॥
</details>

<details><summary>मूल (चौपाई)</summary>

कनक बरन तन तेज बिराजा।  
मानहुँ अपर गिरिन्ह कर राजा॥  
सिंहनाद करि बारहिं बारा।  
लीलहिं नाघउँ जलनिधि खारा॥
</details>

<details><summary>अनुवाद (हिन्दी)</summary>

उनका सोनेका-सा रंग है, शरीरपर तेज सुशोभित है, मानो दूसरा पर्वतोंका राजा सुमेरु हो। हनुमान् जीने बार-बार सिंहनाद करके कहा—मैं इस खारे समुद्रको खेलमें ही लाँघ सकता हूँ॥ ४॥
</details>

<details><summary>मूल (चौपाई)</summary>

सहित सहाय रावनहि मारी।  
आनउँ इहाँ त्रिकूट उपारी॥  
जामवंत मैं पूँछउँ तोही।  
उचित सिखावनु दीजहु मोही॥
</details>

<details><summary>अनुवाद (हिन्दी)</summary>

और सहायकोंसहित रावणको मारकर त्रिकूट पर्वतको उखाड़कर यहाँ ला सकता हूँ। हे जाम्बवान्! मैं तुमसे पूछता हूँ, तुम मुझे उचित सीख देना (कि मुझे क्या करना चाहिये)॥ ५॥
</details>

<details><summary>मूल (चौपाई)</summary>

एतना करहु तात तुम्ह जाई।  
सीतहि देखि कहहु सुधि आई॥  
तब निज भुज बल राजिवनैना।  
कौतुक लागि संग कपि सेना॥
</details>

<details><summary>अनुवाद (हिन्दी)</summary>

(जाम्बवान् ने कहा—) हे तात! तुम जाकर इतना ही करो कि सीताजीको देखकर लौट आओ और उनकी खबर कह दो। फिर कमलनयन श्रीरामजी अपने बाहुबलसे (ही राक्षसोंका संहार कर सीताजीको ले आयेंगे, केवल) खेलके लिये ही वे वानरोंकी सेना साथ लेंगे॥ ६॥
</details>

### छंद


<details><summary>मूल (दोहा)</summary>

कपि सेन संग सँघारि निसिचर रामु सीतहि आनिहैं।  
त्रैलोक पावन सुजसु सुर मुनि नारदादि बखानिहैं॥  
जो सुनत गावत कहत समुझत परम पद नर पावई।  
रघुबीर पद पाथोज मधुकर दास तुलसी गावई॥
</details>

<details><summary>अनुवाद (हिन्दी)</summary>

वानरोंकी सेना साथ लेकर राक्षसोंका संहार करके श्रीरामजी सीताजीको ले आयेंगे। तब देवता और नारदादि मुनि भगवान् के तीनों लोकोंको पवित्र करनेवाले सुन्दर यशका बखान करेंगे, जिसे सुनने, गाने, कहने और समझनेसे मनुष्य परमपद पाते हैं और जिसे श्रीरघुवीरके चरणकमलका मधुकर (भ्रमर) तुलसीदास गाता है।
</details>

### दोहा


<details><summary>मूल (दोहा)</summary>

भव भेषज रघुनाथ जसु सुनहिं जे नर अरु नारि।  
तिन्ह कर सकल मनोरथ सिद्ध करहिं त्रिसिरारि॥ ३०(क)॥
</details>

<details><summary>अनुवाद (हिन्दी)</summary>

श्रीरघुवीरका यश भव (जन्म-मरण)-रूपी रोगकी (अचूक) दवा है। जो पुरुष और स्त्री इसे सुनेंगे, त्रिशिराके शत्रु श्रीरामजी उनके सब मनोरथोंको सिद्ध करेंगे॥ ३०(क)॥
</details>

### सोरठा


<details><summary>मूल (दोहा)</summary>

नीलोत्पल तन स्याम काम कोटि सोभा अधिक।  
सुनिअ तासु गुन ग्राम जासु नाम अघ खग बधिक॥ ३०(ख)॥
</details>

<details><summary>अनुवाद (हिन्दी)</summary>

जिनका नीले कमलके समान श्याम शरीर है, जिनकी शोभा करोड़ों कामदेवोंसे भी अधिक है और जिनका नाम पापरूपी पक्षियोंको मारनेके लिये बधिक (व्याध) के समान है, उन श्रीरामके गुणोंके समूह (लीला) को अवश्य सुनना चाहिये॥ ३०(ख)॥
</details>

<details><summary>मूलम् (समाप्तिः)</summary>

इति श्रीमद्रामचरितमानसे सकलकलिकलुषविध्वंसने चतुर्थः सोपानः समाप्तः।
</details>

<details><summary>अनुवाद (समाप्ति)</summary>

कलियुगके समस्त पापोंके नाश करनेवाले श्रीरामचरितमानसका यह चौथा सोपान समाप्त हुआ।
</details>

<details><summary>मूलम् (समाप्तिः)</summary>

(किष्किन्धाकाण्ड समाप्त)
</details>

<details><summary>Misc Detail</summary>

॥ श्रीगणेशाय नमः॥  
श्रीजानकीवल्लभो विजयते
</details>

<details><summary>भागसूचना</summary>

श्रीरामचरितमानस (पञ्चम सोपान)
</details>
