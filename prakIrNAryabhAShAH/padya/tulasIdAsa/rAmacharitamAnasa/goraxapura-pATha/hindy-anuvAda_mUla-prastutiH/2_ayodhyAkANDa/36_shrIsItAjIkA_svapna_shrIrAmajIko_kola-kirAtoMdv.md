+++
title = "३६ श्रीसीताजीका स्वप्न, श्रीरामजीको कोल-किरातोंद्वारा भरतजीके आगमनकी सूचना, रामजीका शोक, लक्ष्मणजीका क्रोध"

+++


<details open><summary>मूल (चौपाई)</summary>

उहाँ रामु रजनी अवसेषा।  
जागे सीयँ सपन अस देखा॥  
सहित समाज भरत जनु आए।  
नाथ बियोग ताप तन ताए॥
</details>

<details><summary>अनुवाद (हिन्दी)</summary>

उधर श्रीरामचन्द्रजी रात शेष रहते ही जागे। रातको सीताजीने ऐसा स्वप्न देखा [जिसे वे श्रीरामजीको सुनाने लगीं] मानो समाजसहित भरतजी यहाँ आये हैं। प्रभुके वियोगकी अग्निसे उनका शरीर संतप्त है॥ २॥
</details>

<details open><summary>मूल (चौपाई)</summary>

सकल मलिन मन दीन दुखारी।  
देखीं सासु आन अनुहारी॥  
सुनि सिय सपन भरे जल लोचन।  
भए सोचबस सोच बिमोचन॥
</details>

<details><summary>अनुवाद (हिन्दी)</summary>

सभी लोग मनमें उदास, दीन और दुःखी हैं। सासुओंको दूसरी ही सूरतमें देखा। सीताजीका स्वप्न सुनकर श्रीरामचन्द्रजीके नेत्रोंमें जल भर आया और सबको सोचसे छुड़ा देनेवाले प्रभु स्वयं [लीलासे] सोचके वश हो गये॥ ३॥
</details>

<details open><summary>मूल (चौपाई)</summary>

लखन सपन यह नीक न होई।  
कठिन कुचाह सुनाइहि कोई॥  
अस कहि बंधु समेत नहाने।  
पूजि पुरारि साधु सनमाने॥
</details>

<details><summary>अनुवाद (हिन्दी)</summary>

[और बोले—] लक्ष्मण ! यह स्वप्न अच्छा नहीं है। कोई भीषण कुसमाचार (बहुत ही बुरी खबर) सुनावेगा। ऐसा कहकर उन्होंने भाईसहित स्नान किया और त्रिपुरारि महादेवजीका पूजन करके साधुओंका सम्मान किया॥ ४॥
</details>

## छंद


<details open><summary>मूल (दोहा)</summary>

सनमानि सुर मुनि बंदि बैठे उतर दिसि देखत भए।  
नभ धूरि खग मृग भूरि भागे बिकल प्रभु आश्रम गए॥  
तुलसी उठे अवलोकि कारनु काह चित सचकित रहे।  
सब समाचार किरात कोलन्हि आइ तेहि अवसर कहे॥
</details>

<details><summary>अनुवाद (हिन्दी)</summary>

देवताओंका सम्मान (पूजन) और मुनियोंकी वन्दना करके श्रीरामचन्द्रजी बैठ गये और उत्तर दिशाकी ओर देखने लगे। आकाशमें धूल छा रही है; बहुत-से पक्षी और पशु व्याकुल होकर भागे हुए प्रभुके आश्रमको आ रहे हैं। तुलसीदासजी कहते हैं कि प्रभु श्रीरामचन्द्रजी यह देखकर उठे और सोचने लगे कि क्या कारण है? वे चित्तमें आश्चर्ययुक्त हो गये। उसी समय कोल-भीलोंने आकर सब समाचार कहे।
</details>

## सोरठा


<details open><summary>मूल (दोहा)</summary>

सुनत सुमंगल बैन मन प्रमोद तन पुलक भर।  
सरद सरोरुह नैन तुलसी भरे सनेह जल॥ २२६॥
</details>

<details><summary>अनुवाद (हिन्दी)</summary>

तुलसीदासजी कहते हैं कि सुन्दर मङ्गल वचन सुनते ही श्रीरामजीके मनमें बड़ा आनन्द हुआ। शरीरमें पुलकावली छा गयी, और शरद्-ऋतुके कमलके समान नेत्र प्रेमाश्रुओंसे भर गये॥ २२६॥
</details>

<details open><summary>मूल (चौपाई)</summary>

बहुरि सोचबस भे सियरवनू।  
कारन कवन भरत आगवनू॥  
एक आइ अस कहा बहोरी।  
सेन संग चतुरंग न थोरी॥
</details>

<details><summary>अनुवाद (हिन्दी)</summary>

सीतापति श्रीरामचन्द्रजी पुनः सोचके वश हो गये कि भरतके आनेका क्या कारण है? फिर एकने आकर ऐसा कहा कि उनके साथमें बड़ी भारी चतुरङ्गिणी सेना भी है॥ १॥
</details>

<details open><summary>मूल (चौपाई)</summary>

सो सुनि रामहि भा अति सोचू।  
इत पितु बच इत बंधु सकोचू॥  
भरत सुभाउ समुझि मन माहीं।  
प्रभु चित हित थिति पावत नाहीं॥
</details>

<details><summary>अनुवाद (हिन्दी)</summary>

यह सुनकर श्रीरामचन्द्रजीको अत्यन्त सोच हुआ। इधर तो पिताके वचन और इधर भाई भरतजीका संकोच! भरतजीके स्वभावको मनमें समझकर तो प्रभु श्रीरामचन्द्रजी चित्तको ठहरानेके लिये कोई स्थान ही नहीं पाते हैं॥ २॥
</details>

<details open><summary>मूल (चौपाई)</summary>

समाधान तब भा यह जाने।  
भरतु कहे महुँ साधु सयाने॥  
लखन लखेउ प्रभु हृदयँ खभारू।  
कहत समय सम नीति बिचारू॥
</details>

<details><summary>अनुवाद (हिन्दी)</summary>

तब यह जानकर समाधान हो गया कि भरत साधु और सयाने हैं तथा मेरे कहनेमें (आज्ञाकारी) हैं। लक्ष्मणजीने देखा कि प्रभु श्रीरामजीके हृदयमें चिन्ता है तो वे समयके अनुसार अपना नीतियुक्त विचार कहने लगे—॥ ३॥
</details>

<details open><summary>मूल (चौपाई)</summary>

बिनु पूछें कछु कहउँ गोसाईं।  
सेवकु समयँ न ढीठ ढिठाईं॥  
तुम्ह सर्बग्य सिरोमनि स्वामी।  
आपनि समुझि कहउँ अनुगामी॥
</details>

<details><summary>अनुवाद (हिन्दी)</summary>

हे स्वामी! आपके बिना ही पूछे मैं कुछ कहता हूँ; सेवक समयपर ढिठाई करनेसे ढीठ नहीं समझा जाता (अर्थात् आप पूछें तब मैं कहूँ, ऐसा अवसर नहीं है; इसीलिये यह मेरा कहना ढिठाई नहीं होगा)। हे स्वामी! आप सर्वज्ञोंमें शिरोमणि हैं (सब जानते ही हैं)। मैं सेवक तो अपनी समझकी बात कहता हूँ॥ ४॥
</details>

## दोहा


<details open><summary>मूल (दोहा)</summary>

नाथ सुहृद सुठि सरल चित सील सनेह निधान।  
सब पर प्रीति प्रतीति जियँ जानिअ आपु समान॥ २२७॥
</details>

<details><summary>अनुवाद (हिन्दी)</summary>

हे नाथ! आप परम सुहृद् (बिना ही कारण परम हित करनेवाले), सरलहृदय तथा शील और स्नेहके भण्डार हैं, आपका सभीपर प्रेम और विश्वास है और अपने हृदयमें सबको अपने ही समान जानते हैं॥ २२७॥
</details>

<details open><summary>मूल (चौपाई)</summary>

बिषई जीव पाइ प्रभुताई।  
मूढ़ मोह बस होहिं जनाई॥  
भरतु नीति रत साधु सुजाना।  
प्रभु पद प्रेमु सकल जगु जाना॥
</details>

<details><summary>अनुवाद (हिन्दी)</summary>

परन्तु मूढ़ विषयी जीव प्रभुता पाकर मोहवश अपने असली स्वरूपको प्रकट कर देते हैं। भरत नीतिपरायण, साधु और चतुर हैं तथा प्रभु (आप) के चरणोंमें उनका प्रेम है, इस बातको सारा जगत् जानता है॥ १॥
</details>

<details open><summary>मूल (चौपाई)</summary>

तेऊ आजु राम पदु पाई।  
चले धरम मरजाद मेटाई॥  
कुटिल कुबंधु कुअवसरु ताकी।  
जानि राम बनबास एकाकी॥
</details>

<details><summary>अनुवाद (हिन्दी)</summary>

वे भरत भी आज श्रीरामजी (आप) का पद (सिंहासन या अधिकार) पाकर धर्मकी मर्यादाको मिटाकर चले हैं। कुटिल खोटे भाई भरत कुसमय देखकर और यह जानकर कि रामजी (आप) वनवासमें अकेले (असहाय) हैं,॥ २॥
</details>

<details open><summary>मूल (चौपाई)</summary>

करि कुमंत्रु मन साजि समाजू।  
आए करै अकंटक राजू॥  
कोटि प्रकार कलपि कुटिलाई।  
आए दल बटोरि दोउ भाई॥
</details>

<details><summary>अनुवाद (हिन्दी)</summary>

अपने मनमें बुरा विचार करके, समाज जोड़कर राज्यको निष्कण्टक करनेके लिये यहाँ आये हैं। करोड़ों (अनेकों) प्रकारकी कुटिलताएँ रचकर सेना बटोरकर दोनों भाई आये हैं॥३॥
</details>

<details open><summary>मूल (चौपाई)</summary>

जौं जियँ होति न कपट कुचाली।  
केहि सोहाति रथ बाजि गजाली॥  
भरतहि दोसु देइ को जाएँ।  
जग बौराइ राज पदु पाएँ॥
</details>

<details><summary>अनुवाद (हिन्दी)</summary>

यदि इनके हृदयमें कपट और कुचाल न होती, तो रथ, घोड़े और हाथियोंकी कतार [ऐसे समय] किसे सुहाती? परन्तु भरतको ही व्यर्थ कौन दोष दे? राजपद पा जानेपर सारा जगत् ही पागल (मतवाला) हो जाता है॥ ४॥
</details>

## दोहा


<details open><summary>मूल (दोहा)</summary>

ससि गुर तिय गामी नघुषु चढ़ेउ भूमिसुर जान।  
लोक बेद तें बिमुख भा अधम न बेन समान॥ २२८॥
</details>

<details><summary>अनुवाद (हिन्दी)</summary>

चन्द्रमा गुरुपत्नीगामी हुआ, राजा नहुष ब्राह्मणोंकी पालकीपर चढ़ा। और राजा वेनके समान नीच तो कोई नहीं होगा, जो लोक और वेद दोनोंसे विमुख हो गया॥ २२८॥
</details>

<details open><summary>मूल (चौपाई)</summary>

सहसबाहु सुरनाथु त्रिसंकू।  
केहि न राजमद दीन्ह कलंकू॥  
भरत कीन्ह यह उचित उपाऊ।  
रिपु रिन रंच न राखब काऊ॥
</details>

<details><summary>अनुवाद (हिन्दी)</summary>

सहस्रबाहु, देवराज इन्द्र और त्रिशंकु आदि किसको राजमदने कलङ्क नहीं दिया? भरतने यह उपाय उचित ही किया है। क्योंकि शत्रु और ऋणको कभी जरा भी शेष नहीं रखना चाहिये॥ १॥
</details>

<details open><summary>मूल (चौपाई)</summary>

एक कीन्हि नहिं भरत भलाई।  
निदरे रामु जानि असहाई॥  
समुझि परिहि सोउ आजु बिसेषी।  
समर सरोष राम मुखु पेखी॥
</details>

<details><summary>अनुवाद (हिन्दी)</summary>

हाँ, भरतने एक बात अच्छी नहीं की, जो रामजी (आप) को असहाय जानकर उनका निरादर किया! पर आज संग्राममें श्रीरामजी (आप) का क्रोधपूर्ण मुख देखकर यह बात भी उनकी समझमें विशेषरूपसे आ जायगी (अर्थात् इस निरादरका फल भी वे अच्छी तरह पा जायँगे)॥ २॥
</details>

<details open><summary>मूल (चौपाई)</summary>

एतना कहत नीति रस भूला।  
रन रस बिटपु पुलक मिस फूला॥  
प्रभु पद बंदि सीस रज राखी।  
बोले सत्य सहज बलु भाषी॥
</details>

<details><summary>अनुवाद (हिन्दी)</summary>

इतना कहते ही लक्ष्मणजी नीतिरस भूल गये और युद्धरसरूपी वृक्ष पुलकावलीके बहानेसे फूल उठा (अर्थात् नीतिकी बात कहते-कहते उनके शरीरमें वीर-रस छा गया)। वे प्रभु श्रीरामचन्द्रजीके चरणोंकी वन्दना करके, चरण-रजको सिरपर रखकर सच्चा और स्वाभाविक बल कहते हुए बोले॥ ३॥
</details>

<details open><summary>मूल (चौपाई)</summary>

अनुचित नाथ न मानब मोरा।  
भरत हमहि उपचार न थोरा॥  
कहँ लगि सहिअ रहिअ मनु मारें।  
नाथ साथ धनु हाथ हमारें॥
</details>

<details><summary>अनुवाद (हिन्दी)</summary>

हे नाथ! मेरा कहना अनुचित न मानियेगा। भरतने हमें कम नहीं प्रचारा है (हमारे साथ कम छेड़छाड़ नहीं की है)। आखिर कहाँतक सहा जाय और मन मारे रहा जाय, जब स्वामी हमारे साथ हैं और धनुष हमारे हाथमें है!॥ ४॥
</details>

## दोहा


<details open><summary>मूल (दोहा)</summary>

छत्रि जाति रघुकुल जनमु राम अनुग जगु जान।  
लातहुँ मारें चढ़ति सिर नीच को धूरि समान॥ २२९॥
</details>

<details><summary>अनुवाद (हिन्दी)</summary>

क्षत्रिय जाति, रघुकुलमें जन्म और फिर मैं श्रीरामजी (आप) का अनुगामी (सेवक) हूँ, यह जगत् जानता है। [फिर भला कैसे सहा जाय?] धूलके समान नीच कौन है, परन्तु वह भी लात मारनेपर सिर ही चढ़ती है॥ २२९॥
</details>

<details open><summary>मूल (चौपाई)</summary>

उठि कर जोरि रजायसु मागा।  
मनहुँ बीर रस सोवत जागा॥  
बाँधि जटा सिर कसि कटि भाथा।  
साजि सरासनु सायकु हाथा॥
</details>

<details><summary>अनुवाद (हिन्दी)</summary>

यों कहकर लक्ष्मणजीने उठकर, हाथ जोड़कर आज्ञा माँगी। मानो वीररस सोतेसे जाग उठा हो। सिरपर जटा बाँधकर कमरमें तरकस कस लिया और धनुषको सजकर तथा बाणको हाथमें लेकर कहा—॥ १॥
</details>

<details open><summary>मूल (चौपाई)</summary>

आजु राम सेवक जसु लेऊँ।  
भरतहि समर सिखावन देऊँ॥  
राम निरादर कर फलु पाई।  
सोवहुँ समर सेज दोउ भाई॥
</details>

<details><summary>अनुवाद (हिन्दी)</summary>

आज मैं श्रीराम (आप) का सेवक होनेका यश लूँ और भरतको संग्राममें शिक्षा दूँ। श्रीरामचन्द्रजी (आप) के निरादरका फल पाकर दोनों भाई (भरत-शत्रुघ्न) रणशय्यापर सोवें!॥ २॥
</details>

<details open><summary>मूल (चौपाई)</summary>

आइ बना भल सकल समाजू।  
प्रगट करउँ रिस पाछिल आजू॥  
जिमि करि निकर दलइ मृगराजू ।  
लेइ लपेटि लवा जिमि बाजू॥
</details>

<details><summary>अनुवाद (हिन्दी)</summary>

अच्छा हुआ जो सारा समाज आकर एकत्र हो गया। आज मैं पिछला सब क्रोध प्रकट करूँगा। जैसे सिंह हाथियोंके झुंडको कुचल डालता है और बाज जैसे लवेको लपेटमें ले लेता है॥ ३॥
</details>

<details open><summary>मूल (चौपाई)</summary>

तैसेहिं भरतहि सेन समेता।  
सानुज निदरि निपातउँ खेता॥  
जौं सहाय कर संकरु आई।  
तौ मारउँ रन राम दोहाई॥
</details>

<details><summary>अनुवाद (हिन्दी)</summary>

वैसे ही भरतको सेनासमेत और छोटे भाईसहित तिरस्कार करके मैदानमें पछाड़ूँगा। यदि शङ्करजी भी आकर उनकी सहायता करें, तो भी, मुझे रामजीकी सौगन्ध है, मैं उन्हें युद्धमें [अवश्य] मार डालूँगा (छोड़ूँगा नहीं)॥ ४॥
</details>

## दोहा


<details open><summary>मूल (दोहा)</summary>

अति सरोष माखे लखनु लखि सुनि सपथ प्रवान।  
सभय लोक सब लोकपति चाहत भभरि भगान॥ २३०॥
</details>

<details><summary>अनुवाद (हिन्दी)</summary>

लक्ष्मणजीको अत्यन्त क्रोधसे तमतमाया हुआ देखकर और उनकी प्रामाणिक (सत्य) सौगन्ध सुनकर सब लोग भयभीत हो जाते हैं और लोकपाल घबड़ाकर भागना चाहते हैं॥ २३०॥
</details>

<details open><summary>मूल (चौपाई)</summary>

जगु भय मगन गगन भइ बानी।  
लखन बाहुबलु बिपुल बखानी॥  
तात प्रताप प्रभाउ तुम्हारा।  
को कहि सकइ को जाननिहारा॥
</details>

<details><summary>अनुवाद (हिन्दी)</summary>

सारा जगत् भयमें डूब गया। तब लक्ष्मणजीके अपार बाहुबलकी प्रशंसा करती हुई आकाशवाणी हुई—हे तात ! तुम्हारे प्रताप और प्रभावको कौन कह सकता है और कौन जान सकता है?॥ १॥
</details>

<details open><summary>मूल (चौपाई)</summary>

अनुचित उचित काजु किछु होऊ।  
समुझि करिअ भल कह सबु कोऊ॥  
सहसा करि पाछें पछिताहीं।  
कहहिं बेद बुध ते बुध नाहीं॥
</details>

<details><summary>अनुवाद (हिन्दी)</summary>

परन्तु कोई भी काम हो, उसे अनुचित-उचित खूब समझ-बूझकर किया जाय तो सब कोई अच्छा कहते हैं। वेद और विद्वान् कहते हैं कि जो बिना विचारे जल्दीमें किसी कामको करके पीछे पछताते हैं, वे बुद्धिमान् नहीं हैं॥ २॥
</details>

<details><summary>Misc Detail</summary>


</details>
