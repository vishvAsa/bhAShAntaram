+++
title = "३८ भरतजीका मन्दाकिनी-स्नान, चित्रकूटमें पहुँचना, भरतादि सबका परस्पर मिलाप, पिताका शोक और श्राद्ध"

+++


<details open><summary>मूल (चौपाई)</summary>

लखन राम सियँ सुनि सुर बानी  
अति सुखु लहेउ न जाइ बखानी॥  
इहाँ भरतु सब सहित सहाए।  
मंदाकिनीं पुनीत नहाए॥
</details>

<details><summary>अनुवाद (हिन्दी)</summary>

लक्ष्मणजी, श्रीरामचन्द्रजी और सीताजीने देवताओंकी वाणी सुनकर अत्यन्त सुख पाया, जो वर्णन नहीं किया जा सकता। यहाँ भरतजीने सारे समाजके साथ पवित्र मन्दाकिनीमें स्नान किया॥ २॥
</details>

<details open><summary>मूल (चौपाई)</summary>

सरित समीप राखि सब लोगा।  
मागि मातु गुर सचिव नियोगा॥  
चले भरतु जहँ सिय रघुराई।  
साथ निषादनाथु लघु भाई॥
</details>

<details><summary>अनुवाद (हिन्दी)</summary>

फिर सबको नदीके समीप ठहराकर तथा माता, गुरु और मन्त्रीकी आज्ञा माँगकर निषादराज और शत्रुघ्नको साथ लेकर भरतजी वहाँको चले जहाँ श्रीसीताजी और श्रीरघुनाथजी थे॥ ३॥
</details>

<details open><summary>मूल (चौपाई)</summary>

समुझि मातु करतब सकुचाहीं।  
करत कुतरक कोटि मन माहीं॥  
रामु लखनु सिय सुनि मम नाऊँ।  
उठि जनि अनत जाहिं तजि ठाऊँ॥
</details>

<details><summary>अनुवाद (हिन्दी)</summary>

भरतजी अपनी माता कैकेयीकी करनीको समझकर (याद करके) सकुचाते हैं और मनमें करोड़ों (अनेकों) कुतर्क करते हैं [सोचते हैं—] श्रीराम, लक्ष्मण और सीताजी मेरा नाम सुनकर स्थान छोड़कर कहीं दूसरी जगह उठकर न चले जायँ॥ ४॥
</details>

## दोहा


<details open><summary>मूल (दोहा)</summary>

मातु मते महुँ मानि मोहि जो कछु करहिं सो थोर।  
अघ अवगुन छमि आदरहिं समुझि आपनी ओर॥ २३३॥
</details>

<details><summary>अनुवाद (हिन्दी)</summary>

मुझे माताके मतमें मानकर वे जो कुछ भी करें सो थोड़ा है, पर वे अपनी ओर समझकर (अपने विरद और सम्बन्धको देखकर) मेरे पापों और अवगुणोंको क्षमा करके मेरा आदर ही करेंगे॥ २३३॥
</details>

<details open><summary>मूल (चौपाई)</summary>

जौं परिहरहिं मलिन मनु जानी।  
जौं सनमानहिं सेवकु मानी॥  
मोरें सरन रामहि की पनही।  
राम सुस्वामि दोसु सब जनही॥
</details>

<details><summary>अनुवाद (हिन्दी)</summary>

चाहे मलिन-मन जानकर मुझे त्याग दें, चाहे अपना सेवक मानकर मेरा सम्मान करें (कुछ भी करें); मेरे तो श्रीरामचन्द्रजीकी जूतियाँ ही शरण हैं। श्रीरामचन्द्रजी तो अच्छे स्वामी हैं, दोष तो सब दासका ही है॥ १॥
</details>

<details open><summary>मूल (चौपाई)</summary>

जग जस भाजन चातक मीना।  
नेम पेम निज निपुन नबीना॥  
अस मन गुनत चले मग जाता।  
सकुच सनेहँ सिथिल सब गाता॥
</details>

<details><summary>अनुवाद (हिन्दी)</summary>

जगत् में यशके पात्र तो चातक और मछली ही हैं, जो अपने नेम और प्रेमको सदा नया बनाये रखनेमें निपुण हैं। ऐसा मनमें सोचते हुए भरतजी मार्गमें चले जाते हैं। उनके सब अङ्ग संकोच और प्रेमसे शिथिल हो रहे हैं॥ २॥
</details>

<details open><summary>मूल (चौपाई)</summary>

फेरति मनहुँ मातु कृत खोरी।  
चलत भगति बल धीरज धोरी॥  
जब समुझत रघुनाथ सुभाऊ।  
तब पथ परत उताइल पाऊ॥
</details>

<details><summary>अनुवाद (हिन्दी)</summary>

माताकी की हुई बुराई मानो उन्हें लौटाती है, पर धीरजकी धुरीको धारण करनेवाले भरतजी भक्तिके बलसे चले जाते हैं। जब श्रीरघुनाथजीके स्वभावको समझते (स्मरण करते) हैं तब मार्गमें उनके पैर जल्दी-जल्दी पड़ने लगते हैं॥ ३॥
</details>

<details open><summary>मूल (चौपाई)</summary>

भरत दसा तेहि अवसर कैसी।  
जल प्रबाहँ जल अलि गति जैसी॥  
देखि भरत कर सोचु सनेहू।  
भा निषाद तेहि समयँ बिदेहू॥
</details>

<details><summary>अनुवाद (हिन्दी)</summary>

उस समय भरतकी दशा कैसी है? जैसी जलके प्रवाहमें जलके भौंरेकी गति होती है। भरतजीका सोच और प्रेम देखकर उस समय निषाद विदेह हो गया (देहकी सुध-बुध भूल गया)॥ ४॥
</details>

## दोहा


<details open><summary>मूल (दोहा)</summary>

लगे होन मंगल सगुन सुनि गुनि कहत निषादु।  
मिटिहि सोचु होइहि हरषु पुनि परिनाम बिषादु॥ २३४॥
</details>

<details><summary>अनुवाद (हिन्दी)</summary>

मङ्गल-शकुन होने लगे। उन्हें सुनकर और विचारकर निषाद कहने लगा—सोच मिटेगा, हर्ष होगा, पर फिर अन्तमें दुःख होगा॥ २३४॥
</details>

<details open><summary>मूल (चौपाई)</summary>

सेवक बचन सत्य सब जाने।  
आश्रम निकट जाइ निअराने॥  
भरत दीख बन सैल समाजू।  
मुदित छुधित जनु पाइ सुनाजू॥
</details>

<details><summary>अनुवाद (हिन्दी)</summary>

भरतजीने सेवक (गुह) के सब वचन सत्य जाने और वे आश्रमके समीप जा पहुँचे। वहाँके वन और पर्वतोंके समूहको देखा तो भरतजी इतने आनन्दित हुए मानो कोई भूखा अच्छा अन्न (भोजन) पा गया हो॥ १॥
</details>

<details open><summary>मूल (चौपाई)</summary>

ईति भीति जनु प्रजा दुखारी।  
त्रिबिध ताप पीड़ित ग्रह मारी॥  
जाइ सुराज सुदेस सुखारी।  
होहिं भरत गति तेहि अनुहारी॥
</details>

<details><summary>अनुवाद (हिन्दी)</summary>

जैसे ईतिके भयसे दुःखी हुई और तीनों (आध्यात्मिक, आधिदैविक और आधिभौतिक) तापों तथा क्रूर ग्रहों और महामारियोंसे पीड़ित प्रजा किसी उत्तम देश और उत्तम राज्यमें जाकर सुखी हो जाय, भरतजीकी गति (दशा) ठीक उसी प्रकारकी हो रही है॥ २॥  
[अधिक जल बरसना, न बरसना, चूहोंका उत्पात, टिड्डियाँ, तोते और दूसरे राजाकी चढ़ाई—खेतोंमें बाधा देनेवाले इन छः उपद्रवोंको ‘ईति’ कहते हैं।]
</details>

<details open><summary>मूल (चौपाई)</summary>

राम बास बन संपति भ्राजा।  
सुखी प्रजा जनु पाइ सुराजा॥  
सचिव बिरागु बिबेकु नरेसू।  
बिपिन सुहावन पावन देसू॥
</details>

<details><summary>अनुवाद (हिन्दी)</summary>

श्रीरामचन्द्रजीके निवाससे वनकी सम्पत्ति ऐसी सुशोभित है मानो अच्छे राजाको पाकर प्रजा सुखी हो। सुहावना वन ही पवित्र देश है। विवेक उसका राजा है और वैराग्य मन्त्री है॥ ३॥
</details>

<details open><summary>मूल (चौपाई)</summary>

भट जम नियम सैल रजधानी।  
सांति सुमति सुचि सुंदर रानी॥  
सकल अंग संपन्न सुराऊ।  
राम चरन आश्रित चित चाऊ॥
</details>

<details><summary>अनुवाद (हिन्दी)</summary>

यम (अहिंसा, सत्य, अस्तेय, ब्रह्मचर्य और अपरिग्रह) तथा नियम (शौच, सन्तोष, तप, स्वाध्याय और ईश्वरप्रणिधान) योद्धा हैं। पर्वत राजधानी है, शान्ति तथा सुबुद्धि दो सुन्दर पवित्र रानियाँ हैं। वह श्रेष्ठ राजा राज्यके सब अङ्गोंसे पूर्ण है और श्रीरामचन्द्रजीके चरणोंके आश्रित रहनेसे उसके चित्तमें चाव (आनन्द या उत्साह) है॥ ४॥  
[स्वामी, अमात्य, सुहृद्, कोष, राष्ट्र, दुर्ग और सेना—राज्यके ये सात अङ्ग हैं।]
</details>

## दोहा


<details open><summary>मूल (दोहा)</summary>

जीति मोह महिपालु दल सहित बिबेक भुआलु।  
करत अकंटक राजु पुरँ सुख संपदा सुकालु॥ २३५॥
</details>

<details><summary>अनुवाद (हिन्दी)</summary>

मोहरूपी राजाको सेनासहित जीतकर विवेकरूपी राजा निष्कण्टक राज्य कर रहा है। उसके नगरमें सुख, सम्पत्ति और सुकाल वर्तमान है॥ २३५॥
</details>

<details open><summary>मूल (चौपाई)</summary>

बन प्रदेस मुनि बास घनेरे।  
जनु पुर नगर गाउँ गन खेरे॥  
बिपुल बिचित्र बिहग मृग नाना।  
प्रजा समाजु न जाइ बखाना॥
</details>

<details><summary>अनुवाद (हिन्दी)</summary>

वनरूपी प्रान्तोंमें जो मुनियोंके बहुत-से निवासस्थान हैं वही मानो शहरों, नगरों, गाँवों और खेड़ोंका समूह है। बहुत-से विचित्र पक्षी और अनेकों पशु ही मानो प्रजाओंका समाज है, जिसका वर्णन नहीं किया जा सकता॥ १॥
</details>

<details open><summary>मूल (चौपाई)</summary>

खगहा करि हरि बाघ बराहा।  
देखि महिष बृष साजु सराहा॥  
बयरु बिहाइ चरहिं एक संगा।  
जहँ तहँ मनहुँ सेन चतुरंगा॥
</details>

<details><summary>अनुवाद (हिन्दी)</summary>

गैंडा, हाथी, सिंह, बाघ, सूअर, भैंसे और बैलोंको देखकर राजाके साजको सराहते ही बनता है। ये सब आपसका वैर छोड़कर जहाँ-तहाँ एक साथ विचरते हैं। यही मानो चतुरङ्गिणी सेना है॥ २॥
</details>

<details open><summary>मूल (चौपाई)</summary>

झरना झरहिं मत्त गज गाजहिं।  
मनहुँ निसान बिबिधि बिधि बाजहिं॥  
चक चकोर चातक सुक पिक गन।  
कूजत मंजु मराल मुदित मन॥
</details>

<details><summary>अनुवाद (हिन्दी)</summary>

पानीके झरने झर रहे हैं और मतवाले हाथी चिंघाड़ रहे हैं। वे ही मानो वहाँ अनेकों प्रकारके नगाड़े बज रहे हैं। चकवा, चकोर, पपीहा, तोता तथा कोयलोंके समूह और सुन्दर हंस प्रसन्न मनसे कूज रहे हैं॥ ३॥
</details>

<details open><summary>मूल (चौपाई)</summary>

अलिगन गावत नाचत मोरा।  
जनु सुराज मंगल चहु ओरा॥  
बेलि बिटप तृन सफल सफूला।  
सब समाजु मुद मंगल मूला॥
</details>

<details><summary>अनुवाद (हिन्दी)</summary>

भौंरोंके समूह गुंजार कर रहे हैं और मोर नाच रहे हैं। मानो उस अच्छे राज्यमें चारों ओर मङ्गल हो रहा है। बेल, वृक्ष, तृण सब फल और फूलोंसे युक्त हैं। सारा समाज आनन्द और मङ्गलका मूल बन रहा है॥ ४॥
</details>

## दोहा


<details open><summary>मूल (दोहा)</summary>

राम सैल सोभा निरखि भरत हृदयँ अति पेमु।  
तापस तप फलु पाइ जिमि सुखी सिरानें नेमु॥ २३६॥
</details>

<details><summary>अनुवाद (हिन्दी)</summary>

श्रीरामजीके पर्वतकी शोभा देखकर भरतजीके हृदयमें अत्यन्त प्रेम हुआ। जैसे तपस्वी नियमकी समाप्ति होनेपर तपस्याका फल पाकर सुखी होता है॥ २३६॥
</details>

<details><summary>भागसूचना</summary>

मासपारायण, बीसवाँ विश्राम  
नवाह्नपारायण, पाँचवाँ विश्राम
</details>

<details open><summary>मूल (चौपाई)</summary>

तब केवट ऊँचें चढ़ि धाई।  
कहेउ भरत सन भुजा उठाई॥  
नाथ देखिअहिं बिटप बिसाला।  
पाकरि जंबु रसाल तमाला॥
</details>

<details><summary>अनुवाद (हिन्दी)</summary>

तब केवट दौड़कर ऊँचे चढ़ गया और भुजा उठाकर भरतजीसे कहने लगा—हे नाथ! ये जो पाकर, जामुन, आम और तमालके विशाल वृक्ष दिखायी देते हैं,॥ १॥
</details>

<details open><summary>मूल (चौपाई)</summary>

जिन्ह तरुबरन्ह मध्य बटु सोहा।  
मंजु बिसाल देखि मनु मोहा॥  
नील सघन पल्लव फल लाला।  
अबिरल छाहँ सुखद सब काला॥
</details>

<details><summary>अनुवाद (हिन्दी)</summary>

जिन श्रेष्ठ वृक्षोंके बीचमें एक सुन्दर विशाल बड़का वृक्ष सुशोभित है, जिसको देखकर मन मोहित हो जाता है, उसके पत्ते नीले और सघन हैं और उसमें लाल फल लगे हैं। उसकी घनी छाया सब ऋतुओंमें सुख देनेवाली है॥ २॥
</details>

<details open><summary>मूल (चौपाई)</summary>

मानहुँ तिमिर अरुनमय रासी।  
बिरची बिधि सँकेलि सुषमा सी॥  
ए तरु सरित समीप गोसाँई।  
रघुबर परनकुटी जहँ छाई॥
</details>

<details><summary>अनुवाद (हिन्दी)</summary>

मानो ब्रह्माजीने परम शोभाको एकत्र करके अन्धकार और लालिमामयी राशि-सी रच दी है। हे गुसाईं! ये वृक्ष नदीके समीप हैं, जहाँ श्रीरामकी पर्णकुटी छायी है॥ ३॥
</details>

<details open><summary>मूल (चौपाई)</summary>

तुलसी तरुबर बिबिध सुहाए।  
कहुँ कहुँ सियँ कहुँ लखन लगाए॥  
बट छायाँ बेदिका बनाई।  
सियँ निज पानि सरोज सुहाई॥
</details>

<details><summary>अनुवाद (हिन्दी)</summary>

वहाँ तुलसीजीके बहुत-से सुन्दर वृक्ष सुशोभित हैं, जो कहीं-कहीं सीताजीने और कहीं लक्ष्मणजीने लगाये हैं। इसी बड़की छायामें सीताजीने अपने करकमलोंसे सुन्दर वेदी बनायी है॥ ४॥
</details>

## दोहा


<details open><summary>मूल (दोहा)</summary>

जहाँ बैठि मुनिगन सहित नित सिय रामु सुजान।  
सुनहिं कथा इतिहास सब आगम निगम पुरान॥ २३७॥
</details>

<details><summary>अनुवाद (हिन्दी)</summary>

जहाँ सुजान श्रीसीतारामजी मुनियोंके वृन्दसमेत बैठकर नित्य शास्त्र, वेद और पुराणोंके सब कथा-इतिहास सुनते हैं॥ २३७॥
</details>

<details open><summary>मूल (चौपाई)</summary>

सखा बचन सुनि बिटप निहारी।  
उमगे भरत बिलोचन बारी॥  
करत प्रनाम चले दोउ भाई।  
कहत प्रीति सारद सकुचाई॥
</details>

<details><summary>अनुवाद (हिन्दी)</summary>

सखाके वचन सुनकर और वृक्षोंको देखकर भरतजीके नेत्रोंमें जल उमड़ आया। दोनों भाई प्रणाम करते हुए चले। उनके प्रेमका वर्णन करनेमें सरस्वतीजी भी सकुचाती हैं॥ १॥
</details>

<details open><summary>मूल (चौपाई)</summary>

हरषहिं निरखि राम पद अंका।  
मानहुँ पारसु पायउ रंका॥  
रज सिर धरि हियँ नयनन्हि लावहिं।  
रघुबर मिलन सरिस सुख पावहिं॥
</details>

<details><summary>अनुवाद (हिन्दी)</summary>

श्रीरामचन्द्रजीके चरणचिह्न देखकर दोनों भाई ऐसे हर्षित होते हैं मानो दरिद्र पारस पा गया हो। वहाँकी रजको मस्तकपर रखकर हृदयमें और नेत्रोंमें लगाते हैं और श्रीरघुनाथजीके मिलनेके समान सुख पाते हैं॥ २॥
</details>

<details open><summary>मूल (चौपाई)</summary>

देखि भरत गति अकथ अतीवा।  
प्रेम मगन मृग खग जड़ जीवा॥  
सखहि सनेह बिबस मग भूला।  
कहि सुपंथ सुर बरषहिं फूला॥
</details>

<details><summary>अनुवाद (हिन्दी)</summary>

भरतजीकी अत्यन्त अनिर्वचनीय दशा देखकर वनके पशु, पक्षी और जड़ (वृक्षादि) जीव प्रेममें मग्न हो गये। प्रेमके विशेष वश होनेसे सखा निषादराजको भी रास्ता भूल गया। तब देवता सुन्दर रास्ता बतलाकर फूल बरसाने लगे॥ ३॥
</details>

<details open><summary>मूल (चौपाई)</summary>

निरखि सिद्ध साधक अनुरागे।  
सहज सनेहु सराहन लागे॥  
होत न भूतल भाउ भरत को ।  
अचर सचर चर अचर करत को॥
</details>

<details><summary>अनुवाद (हिन्दी)</summary>

भरतके प्रेमकी इस स्थितिको देखकर सिद्ध और साधकलोग भी अनुरागसे भर गये और उनके स्वाभाविक प्रेमकी प्रशंसा करने लगे कि यदि इस पृथ्वीतलपर भरतका जन्म [अथवा प्रेम] न होता, तो जड़को चेतन और चेतनको जड़ कौन करता?॥ ४॥
</details>

## दोहा


<details open><summary>मूल (दोहा)</summary>

पेम अमिअ मंदरु बिरहु भरतु पयोधि गँभीर।  
मथि प्रगटेउ सुर साधु हित कृपासिंधु रघुबीर॥ २३८॥
</details>

<details><summary>अनुवाद (हिन्दी)</summary>

प्रेम अमृत है, विरह मन्दराचल पर्वत है, भरतजी गहरे समुद्र हैं। कृपाके समुद्र श्रीरामचन्द्रजीने देवता और साधुओंके हितके लिये स्वयं [इस भरतरूपी गहरे समुद्रको अपने विरहरूपी मन्दराचलसे] मथकर यह प्रेमरूपी अमृत प्रकट किया है॥ २३८॥
</details>

<details open><summary>मूल (चौपाई)</summary>

सखा समेत मनोहर जोटा।  
लखेउ न लखन सघन बन ओटा॥  
भरत दीख प्रभु आश्रमु पावन।  
सकल सुमंगल सदनु सुहावन॥
</details>

<details><summary>अनुवाद (हिन्दी)</summary>

सखा निषादराजसहित इस मनोहर जोड़ीको सघन वनकी आड़के कारण लक्ष्मणजी नहीं देख पाये। भरतजीने प्रभु श्रीरामचन्द्रजीके समस्त सुमङ्गलोंके धाम और सुन्दर पवित्र आश्रमको देखा॥ १॥
</details>

<details open><summary>मूल (चौपाई)</summary>

करत प्रबेस मिटे दुख दावा।  
जनु जोगीं परमारथु पावा॥  
देखे भरत लखन प्रभु आगे।  
पूँछे बचन कहत अनुरागे॥
</details>

<details><summary>अनुवाद (हिन्दी)</summary>

आश्रममें प्रवेश करते ही भरतजीका दुःख और दाह (जलन) मिट गया, मानो योगीको परमार्थ (परमतत्त्व) की प्राप्ति हो गयी हो। भरतजीने देखा कि लक्ष्मणजी प्रभुके आगे खड़े हैं और पूछे हुए वचन प्रेमपूर्वक कह रहे हैं (पूछी हुई बातका प्रेमपूर्वक उत्तर दे रहे हैं)॥ २॥
</details>

<details open><summary>मूल (चौपाई)</summary>

सीस जटा कटि मुनिपट बाँधें।  
तून कसें कर सरु धनु काँधें॥  
बेदी पर मुनि साधु समाजू।  
सीय सहित राजत रघुराजू॥
</details>

<details><summary>अनुवाद (हिन्दी)</summary>

सिरपर जटा है। कमरमें मुनियोंका (वल्कल) वस्त्र बाँधे हैं और उसीमें तरकस कसे हैं। हाथमें बाण तथा कंधेपर धनुष है। वेदीपर मुनि तथा साधुओंका समुदाय बैठा है और सीताजीसहित श्रीरघुनाथजी विराजमान हैं॥ ३॥
</details>

<details open><summary>मूल (चौपाई)</summary>

बलकल बसन जटिल तनु स्यामा।  
जनु मुनिबेष कीन्ह रति कामा॥  
कर कमलनि धनु सायकु फेरत।  
जिय की जरनि हरत हँसि हेरत॥
</details>

<details><summary>अनुवाद (हिन्दी)</summary>

श्रीरामजीके वल्कल वस्त्र हैं, जटा धारण किये हैं, श्याम शरीर है [सीतारामजी ऐसे लगते हैं] मानो रति और कामदेवने मुनिका वेष धारण किया हो। श्रीरामजी अपने करकमलोंसे धनुष-बाण फेर रहे हैं, और हँसकर देखते ही जीकी जलन हर लेते हैं (अर्थात्  जिसकी ओर भी एक बार हँसकर देख लेते हैं, उसीको परम आनन्द और शान्ति मिल जाती है।)॥ ४॥
</details>

## दोहा


<details open><summary>मूल (दोहा)</summary>

लसत मंजु मुनि मंडली मध्य सीय रघुचंदु।  
ग्यान सभाँ जनु तनु धरें भगति सच्चिदानंदु॥ २३९॥
</details>

<details><summary>अनुवाद (हिन्दी)</summary>

सुन्दर मुनिमण्डलीके बीचमें सीताजी और रघुकुलचन्द्र श्रीरामचन्द्रजी ऐसे सुशोभित हो रहे हैं मानो ज्ञानकी सभामें साक्षात् भक्ति और सच्चिदानन्द शरीर धारण करके विराजमान हैं॥ २३९॥
</details>

<details open><summary>मूल (चौपाई)</summary>

सानुज सखा समेत मगन मन।  
बिसरे हरष सोक सुख दुख गन॥  
पाहि नाथ कहि पाहि गोसाईं।  
भूतल परे लकुट की नाईं॥
</details>

<details><summary>अनुवाद (हिन्दी)</summary>

छोटे भाई शत्रुघ्न और सखा निषादराजसमेत भरतजीका मन [प्रेममें] मग्न हो रहा है। हर्ष-शोक, सुख-दुःख आदि सब भूल गये। ‘हे नाथ! रक्षा कीजिये, हे गुसाईं! रक्षा कीजिये’ ऐसा कहकर वे पृथ्वीपर दण्डकी तरह गिर पड़े॥ १॥
</details>

<details open><summary>मूल (चौपाई)</summary>

बचन सपेम लखन पहिचाने।  
करत प्रनामु भरत जियँ जाने॥  
बंधु सनेह सरस एहि ओरा।  
उत साहिब सेवा बस जोरा॥
</details>

<details><summary>अनुवाद (हिन्दी)</summary>

प्रेमभरे वचनोंसे लक्ष्मणजीने पहचान लिया और मनमें जान लिया कि भरतजी प्रणाम कर रहे हैं। [वे श्रीरामजीकी ओर मुँह किये खड़े थे, भरतजी पीठ-पीछे थे; इससे उन्होंने देखा नहीं।] अब इस ओर तो भाई भरतजीका सरस प्रेम और उधर स्वामी श्रीरामचन्द्रजीकी सेवाकी प्रबल परवशता॥ २॥
</details>

<details open><summary>मूल (चौपाई)</summary>

मिलि न जाइ नहिं गुदरत बनई।  
सुकबि लखन मन की गति भनई॥  
रहे राखि सेवा पर भारू।  
चढ़ी चंग जनु खैंच खेलारू॥
</details>

<details><summary>अनुवाद (हिन्दी)</summary>

न तो [क्षणभरके लिये भी सेवासे पृथक् होकर] मिलते ही बनता है और न [प्रेमवश] छोड़ते (उपेक्षा करते) ही। कोई श्रेष्ठ कवि ही लक्ष्मणजीके चित्तकी इस गति (दुविधा) का वर्णन कर सकता है। वे सेवापर भार रखकर रह गये (सेवाको ही विशेष महत्त्वपूर्ण समझकर उसीमें लगे रहे) मानो चढ़ी हुई पतंगको खिलाड़ी (पतंग उड़ानेवाला) खींच रहा हो॥ ३॥
</details>

<details open><summary>मूल (चौपाई)</summary>

कहत सप्रेम नाइ महि माथा।  
भरत प्रनाम करत रघुनाथा॥  
उठे रामु सुनि पेम अधीरा।  
कहुँ पट कहुँ निषंग धनु तीरा॥
</details>

<details><summary>अनुवाद (हिन्दी)</summary>

लक्ष्मणजीने प्रेमसहित पृथ्वीपर मस्तक नवाकर कहा—हे रघुनाथजी! भरतजी प्रणाम कर रहे हैं। यह सुनते ही श्रीरघुनाथजी प्रेममें अधीर होकर उठे। कहीं वस्त्र गिरा, कहीं तरकस, कहीं धनुष और कहीं बाण॥ ४॥
</details>

## दोहा


<details open><summary>मूल (दोहा)</summary>

बरबस लिए उठाइ उर लाए कृपानिधान।  
भरत राम की मिलनि लखि बिसरे सबहि अपान॥ २४०॥
</details>

<details><summary>अनुवाद (हिन्दी)</summary>

कृपानिधान श्रीरामचन्द्रजीने उनको जबरदस्ती उठाकर हृदयसे लगा लिया। भरतजी और श्रीरामजीके मिलनेकी रीतिको देखकर सबको अपनी सुध भूल गयी॥ २४०॥
</details>

<details open><summary>मूल (चौपाई)</summary>

मिलनि प्रीति किमि जाइ बखानी।  
कबिकुल अगम करम मन बानी॥  
परम पेम पूरन दोउ भाई।  
मन बुधि चित अहमिति बिसराई॥
</details>

<details><summary>अनुवाद (हिन्दी)</summary>

मिलनकी प्रीति कैसे बखानी जाय? वह तो कविकुलके लिये कर्म, मन, वाणी तीनोंसे अगम है। दोनों भाई (भरतजी और श्रीरामजी) मन, बुद्धि, चित्त और अहंकारको भुलाकर परम प्रेमसे पूर्ण हो रहे हैं॥ १॥
</details>

<details open><summary>मूल (चौपाई)</summary>

कहहु सुपेम प्रगट को करई।  
केहि छाया कबि मति अनुसरई॥  
कबिहि अरथ आखर बलु साँचा।  
अनुहरि ताल गतिहि नटु नाचा॥
</details>

<details><summary>अनुवाद (हिन्दी)</summary>

कहिये, उस श्रेष्ठ प्रेमको कौन प्रकट करे? कविकी बुद्धि किसकी छायाका अनुसरण करे? कविको तो अक्षर और अर्थका ही सच्चा बल है। नट तालकी गतिके अनुसार ही नाचता है!॥ २॥
</details>

<details open><summary>मूल (चौपाई)</summary>

अगम सनेह भरत रघुबर को।  
जहँ न जाइ मनु बिधि हरि हर को॥  
सो मैं कुमति कहौं केहि भाँती।  
बाज सुराग कि गाँडर ताँती॥
</details>

<details><summary>अनुवाद (हिन्दी)</summary>

भरतजी और श्रीरघुनाथजीका प्रेम अगम्य है, जहाँ ब्रह्मा, विष्णु और महादेवका भी मन नहीं जा सकता। उस प्रेमको मैं कुबुद्धि किस प्रकार कहूँ! भला, गाँडरकी ताँतसे भी कहीं सुन्दर राग बज सकता है?॥ ३॥  
[तालाबों और झीलोंमें एक तरहकी घास होती है, उसे गाँडर कहते हैं।]
</details>

<details open><summary>मूल (चौपाई)</summary>

मिलनि बिलोकि भरत रघुबर की।  
सुरगन सभय धकधकी धरकी॥  
समुझाए सुरगुरु जड़ जागे।  
बरषि प्रसून प्रसंसन लागे॥
</details>

<details><summary>अनुवाद (हिन्दी)</summary>

भरतजी और श्रीरामचन्द्रजीके मिलनेका ढंग देखकर देवता भयभीत हो गये, उनकी धुकधुकी धड़कने लगी। देवगुरु बृहस्पतिजीने समझाया, तब कहीं वे मूर्ख चेते और फूल बरसाकर प्रशंसा करने लगे॥ ४॥
</details>

## दोहा


<details open><summary>मूल (दोहा)</summary>

मिलि सपेम रिपुसूदनहि केवटु भेंटेउ राम।  
भूरि भायँ भेंटे भरत लछिमन करत प्रनाम॥ २४१॥
</details>

<details><summary>अनुवाद (हिन्दी)</summary>

फिर श्रीरामजी प्रेमके साथ शत्रुघ्नसे मिलकर तब केवट (निषादराज) से मिले। प्रणाम करते हुए लक्ष्मणजीसे भरतजी बड़े ही प्रेमसे मिले॥ २४१॥
</details>

<details open><summary>मूल (चौपाई)</summary>

भेंटेउ लखन ललकि लघु भाई।  
बहुरि निषादु लीन्ह उर लाई॥  
पुनि मुनिगन दुहुँ भाइन्ह बंदे।  
अभिमत आसिष पाइ अनंदे॥
</details>

<details><summary>अनुवाद (हिन्दी)</summary>

तब लक्ष्मणजी ललककर (बड़ी उमंगके साथ) छोटे भाई शत्रुघ्नसे मिले। फिर उन्होंने निषादराजको हृदयसे लगा लिया। फिर भरत-शत्रुघ्न दोनों भाइयोंने [उपस्थित] मुनियोंको प्रणाम किया और इच्छित आशीर्वाद पाकर वे आनन्दित हुए॥ १॥
</details>

<details open><summary>मूल (चौपाई)</summary>

सानुज भरत उमगि अनुरागा।  
धरि सिर सिय पद पदुम परागा॥  
पुनि पुनि करत प्रनाम उठाए।  
सिर कर कमल परसि बैठाए॥
</details>

<details><summary>अनुवाद (हिन्दी)</summary>

छोटे भाई शत्रुघ्नसहित भरतजी प्रेममें उमँगकर सीताजीके चरणकमलोंकी रज सिरपर धारणकर बार-बार प्रणाम करने लगे। सीताजीने उन्हें उठाकर उनके सिरको अपने करकमलसे स्पर्शकर (सिरपर हाथ फेरकर) उन दोनोंको बैठाया॥ २॥
</details>

<details open><summary>मूल (चौपाई)</summary>

सीयँ असीस दीन्हि मन माहीं।  
मगन सनेहँ देह सुधि नाहीं॥  
सब बिधि सानुकूल लखि सीता।  
भे निसोच उर अपडर बीता॥
</details>

<details><summary>अनुवाद (हिन्दी)</summary>

सीताजीने मन-ही-मन आशीर्वाद दिया; क्योंकि वे स्नेहमें मग्न हैं, उन्हें देहकी सुध-बुध नहीं है। सीताजीको सब प्रकारसे अपने अनुकूल देखकर भरतजी सोचरहित हो गये और उनके हृदयका कल्पित भय जाता रहा॥ ३॥
</details>

<details open><summary>मूल (चौपाई)</summary>

कोउ किछु कहइ न कोउ किछु पूँछा।  
प्रेम भरा मन निज गति छूँछा॥  
तेहि अवसर केवटु धीरजु धरि।  
जोरि पानि बिनवत प्रनामु करि॥
</details>

<details><summary>अनुवाद (हिन्दी)</summary>

उस समय न तो कोई कुछ कहता है, न कोई कुछ पूछता है। मन प्रेमसे परिपूर्ण है, वह अपनी गतिसे खाली है (अर्थात् संकल्प-विकल्प और चाञ्चल्यसे शून्य है)। उस अवसरपर केवट (निषादराज) धीरज धर और हाथ जोड़कर प्रणाम करके विनती करने लगा—॥ ४॥
</details>

## दोहा


<details open><summary>मूल (दोहा)</summary>

नाथ साथ मुनिनाथ के मातु सकल पुर लोग।  
सेवक सेनप सचिव सब आए बिकल बियोग॥ २४२॥
</details>

<details><summary>अनुवाद (हिन्दी)</summary>

हे नाथ! मुनिनाथ वसिष्ठजीके साथ सब माताएँ, नगरनिवासी, सेवक, सेनापति, मन्त्री—सब आपके वियोगसे व्याकुल होकर आये हैं॥ २४२॥
</details>

<details open><summary>मूल (चौपाई)</summary>

सीलसिंधु सुनि गुर आगवनू।  
सिय समीप राखे रिपुदवनू॥  
चले सबेग रामु तेहि काला।  
धीर धरम धुर दीनदयाला॥
</details>

<details><summary>अनुवाद (हिन्दी)</summary>

गुरुका आगमन सुनकर शीलके समुद्र श्रीरामचन्द्रजीने सीताजीके पास शत्रुघ्नजीको रख दिया और वे परम धीर, धर्मधुरन्धर, दीनदयालु श्रीरामचन्द्रजी उसी समय वेगके साथ  चल पड़े॥ १॥
</details>

<details open><summary>मूल (चौपाई)</summary>

गुरहि देखि सानुज अनुरागे।  
दंड प्रनाम करन प्रभु लागे॥  
मुनिबर धाइ लिए उर लाई।  
प्रेम उमगि भेंटे दोउ भाई॥
</details>

<details><summary>अनुवाद (हिन्दी)</summary>

गुरुजीके दर्शन करके लक्ष्मणजीसहित प्रभु श्रीरामचन्द्रजी प्रेममें भर गये और दण्डवत् प्रणाम करने लगे। मुनिश्रेष्ठ वसिष्ठजीने दौड़कर उन्हें हृदयसे लगा लिया और प्रेममें उमँगकर वे दोनों भाइयोंसे मिले॥ २॥
</details>

<details open><summary>मूल (चौपाई)</summary>

प्रेम पुलकि केवट कहि नामू।  
कीन्ह दूरि तें दंड प्रनामू॥  
रामसखा रिषि बरबस भेंटा।  
जनु महि लुठत सनेह समेटा॥
</details>

<details><summary>अनुवाद (हिन्दी)</summary>

फिर प्रेमसे पुलकित होकर केवट (निषादराज) ने अपना नाम लेकर दूरसे ही वसिष्ठजीको दण्डवत् प्रणाम किया। ऋषि वसिष्ठजीने रामसखा जानकर उसको जबर्दस्ती हृदयसे लगा लिया। मानो जमीनपर लोटते हुए प्रेमको समेट लिया हो॥ ३॥
</details>

<details open><summary>मूल (चौपाई)</summary>

रघुपति भगति सुमंगल मूला।  
नभ सराहि सुर बरिसहिं फूला॥  
एहि सम निपट नीच कोउ नाहीं।  
बड़ बसिष्ठ सम को जग माहीं॥
</details>

<details><summary>अनुवाद (हिन्दी)</summary>

श्रीरघुनाथजीकी भक्ति सुन्दर मङ्गलोंका मूल है, इस प्रकार कहकर सराहना करते हुए देवता आकाशसे फूल बरसाने लगे। वे कहने लगे—जगत् में इसके समान सर्वथा नीच कोई नहीं और वसिष्ठजीके समान बड़ा कौन हैं?॥ ४॥
</details>

## दोहा


<details open><summary>मूल (दोहा)</summary>

जेहि लखि लखनहु तें अधिक मिले मुदित मुनिराउ।  
सो सीतापति भजन को प्रगट प्रताप प्रभाउ॥ २४३॥
</details>

<details><summary>अनुवाद (हिन्दी)</summary>

जिस (निषाद) को देखकर मुनिराज वसिष्ठजी लक्ष्मणजीसे भी अधिक उससे आनन्दित होकर मिले। यह सब सीतापति श्रीरामचन्द्रजीके भजनका प्रत्यक्ष प्रताप और प्रभाव है॥ २४३॥
</details>

<details open><summary>मूल (चौपाई)</summary>

आरत लोग राम सबु जाना।  
करुनाकर सुजान भगवाना॥  
जो जेहि भायँ रहा अभिलाषी।  
तेहि तेहि कै तसि तसि रुख राखी॥
</details>

<details><summary>अनुवाद (हिन्दी)</summary>

दयाकी खान, सुजान भगवान् श्रीरामजीने सब लोगोंको दुखी (मिलनेके लिये व्याकुल) जाना। तब जो जिस भावसे मिलनेका अभिलाषी था, उस-उसका उस-उस प्रकारका रुख रखते हुए (उसकी रुचिके अनुसार)॥ १॥
</details>

<details open><summary>मूल (चौपाई)</summary>

सानुज मिलि पल महुँ सब काहू।  
कीन्ह दूरि दुखु दारुन दाहू॥  
यह बड़ि बात राम कै नाहीं।  
जिमि घट कोटि एक रबि छाहीं॥
</details>

<details><summary>अनुवाद (हिन्दी)</summary>

उन्होंने लक्ष्मणजीसहित पलभरमें सब किसीसे मिलकर उनके दुःख और कठिन संतापको दूर कर दिया। श्रीरामचन्द्रजीके लिये यह कोई बड़ी बात नहीं है। जैसे करोड़ों घड़ोंमें एक ही सूर्यकी [पृथक्-पृथक्] छाया (प्रतिबिम्ब) एक साथ ही दीखती है॥ २॥
</details>

<details open><summary>मूल (चौपाई)</summary>

मिलि केवटहि उमगि अनुरागा।  
पुरजन सकल सराहहिं भागा॥  
देखीं राम दुखित महतारीं।  
जनु सुबेलि अवलीं हिम मारीं॥
</details>

<details><summary>अनुवाद (हिन्दी)</summary>

समस्त पुरवासी प्रेममें उमँगकर केवटसे मिलकर [उसके] भाग्यकी सराहना करते हैं। श्रीरामचन्द्रजीने सब माताओंको दुखी देखा। मानो सुन्दर लताओंकी पंक्तियोंको पाला मार गया हो॥ ३॥
</details>

<details open><summary>मूल (चौपाई)</summary>

प्रथम राम भेंटी  कैकेई।  
सरल सुभायँ भगति मति भेई॥  
पग परि कीन्ह प्रबोधु बहोरी।  
काल करम बिधि सिर धरि खोरी॥
</details>

<details><summary>अनुवाद (हिन्दी)</summary>

सबसे पहले रामजी कैकेयीसे मिले और अपने सरल स्वभाव तथा भक्तिसे उसकी बुद्धिको तर कर दिया। फिर चरणोंमें गिरकर काल, कर्म और विधाताके सिर दोष मँढ़कर, श्रीरामजीने उनको सान्त्वना दी॥ ४॥
</details>

## दोहा


<details open><summary>मूल (दोहा)</summary>

भेटीं रघुबर मातु सब करि प्रबोधु परितोषु।  
अंब ईस आधीन जगु काहु न देइअ दोषु॥ २४४॥
</details>

<details><summary>अनुवाद (हिन्दी)</summary>

फिर श्रीरघुनाथजी सब माताओंसे मिले। उन्होंने सबको समझा-बुझाकर सन्तोष कराया कि हे माता! जगत् ईश्वरके अधीन है, किसीको भी दोष नहीं देना चाहिये॥ २४४॥
</details>

<details open><summary>मूल (चौपाई)</summary>

गुरतिय पद बंदे दुहु भाईं।  
सहित बिप्रतिय जे सँग आईं॥  
गंग गौरि सम सब सनमानीं।  
देहिं असीस मुदित मृदु बानीं॥
</details>

<details><summary>अनुवाद (हिन्दी)</summary>

फिर दोनों भाइयोंने ब्राह्मणोंकी स्त्रियोंसहित—जो भरतजीके साथ आयी थीं, गुरुजीकी पत्नी अरुन्धतीजीके चरणोंकी वन्दना की और उन सबका गङ्गाजी तथा गौरीजीके समान सम्मान किया। वे सब आनन्दित होकर कोमल वाणीसे आशीर्वाद देने लगीं॥ १॥
</details>

<details open><summary>मूल (चौपाई)</summary>

गहि पद लगे सुमित्रा अंका।  
जनु भेंटी संपति अति रंका॥  
पुनि जननी चरननि दोउ भ्राता।  
परे पेम ब्याकुल सब गाता॥
</details>

<details><summary>अनुवाद (हिन्दी)</summary>

तब दोनों भाई पैर पकड़कर सुमित्राजीकी गोदमें जा चिपटे। मानो किसी अत्यन्त दरिद्रको सम्पत्तिसे भेंट हो गयी हो। फिर दोनों भाई माता कौसल्याजीके चरणोंमें गिर पड़े। प्रेमके मारे उनके सारे अंग शिथिल हैं॥ २॥
</details>

<details open><summary>मूल (चौपाई)</summary>

अति अनुराग अंब उर लाए।  
नयन सनेह सलिल अन्हवाए॥  
तेहि अवसर कर हरष बिषादू।  
किमि कबि कहै मूक जिमि स्वादू॥
</details>

<details><summary>अनुवाद (हिन्दी)</summary>

बड़े ही स्नेहसे माताने उन्हें हृदयसे लगा लिया और नेत्रोंसे बहे हुए प्रेमाश्रुओंके जलसे उन्हें नहला दिया। उस समयके हर्ष और विषादको कवि कैसे कहे? जैसे गूँगा स्वादको कैसे बतावे?॥ ३॥
</details>

<details open><summary>मूल (चौपाई)</summary>

मिलि जननिहि सानुज रघुराऊ।  
गुर सन कहेउ कि धारिअ पाऊ॥  
पुरजन पाइ मुनीस नियोगू।  
जल थल तकि तकि उतरेउ लोगू॥
</details>

<details><summary>अनुवाद (हिन्दी)</summary>

श्रीरघुनाथजीने छोटे भाई लक्ष्मणजीसहित माता कौसल्यासे मिलकर गुरुसे कहा कि आश्रमपर पधारिये। तदनन्तर मुनीश्वर वसिष्ठजीकी आज्ञा पाकर अयोध्यावासी सब लोग जल और थलका सुभीता देख-देखकर उतर गये॥ ४॥
</details>

## दोहा


<details open><summary>मूल (दोहा)</summary>

महिसुर मंत्री मातु गुर गने लोग लिए साथ।  
पावन आश्रम गवनु किय भरत लखन रघुनाथ॥ २४५॥
</details>

<details><summary>अनुवाद (हिन्दी)</summary>

ब्राह्मण, मन्त्री, माताएँ और गुरु आदि गिने-चुने लोगोंको साथ लिये हुए, भरतजी, लक्ष्मणजी और श्रीरघुनाथजी पवित्र आश्रमको चले॥ २४५॥
</details>

<details open><summary>मूल (चौपाई)</summary>

सीय आइ मुनिबर पग लागी।  
उचित असीस लही मन मागी॥  
गुरपतिनिहि मुनितियन्ह समेता।  
मिली पेमु कहि जाइ न जेता॥
</details>

<details><summary>अनुवाद (हिन्दी)</summary>

सीताजी आकर मुनिश्रेष्ठ वसिष्ठजीके चरणों लगीं और उन्होंने मनमाँगी उचित आशिष पायी। फिर मुनियोंकी स्त्रित्त्योंसहित गुरुपत्नी अरुन्धतीजीसे मिलीं। उनका जितना प्रेम था, वह कहा नहीं जाता॥ १॥
</details>

<details open><summary>मूल (चौपाई)</summary>

बंदि बंदि पग सिय सबही के।  
आसिरबचन लहे प्रिय जी के॥  
सासु सकल जब सीयँ निहारीं।  
मूदे नयन सहमि सुकुमारीं॥
</details>

<details><summary>अनुवाद (हिन्दी)</summary>

सीताजीने सभीके चरणोंकी अलग-अलग वन्दना करके अपने हृदयको प्रिय (अनुकूल) लगनेवाले आशीर्वाद पाये। जब सुकुमारी सीताजीने सब सासुओंको देखा, तब उन्होंने सहमकर अपनी आँखें बंद कर लीं॥ २॥
</details>

<details open><summary>मूल (चौपाई)</summary>

परीं बधिक बस मनहुँ मरालीं।  
काह कीन्ह करतार कुचालीं॥  
तिन्ह सिय निरखि निपट दुखु पावा।  
सो सबु सहिअ जो दैउ सहावा॥
</details>

<details><summary>अनुवाद (हिन्दी)</summary>

[सासुओंकी बुरी दशा देखकर] उन्हें ऐसा प्रतीत हुआ मानो राजहंसिनियाँ बधिकके वशमें पड़ गयी हों। [मनमें सोचने लगीं कि] कुचाली विधाताने क्या कर डाला? उन्होंने भी सीताजीको देखकर बड़ा दुःख पाया। [सोचा] जो कुछ दैव सहावे, वह सब सहना ही पड़ता है॥ ३॥
</details>

<details open><summary>मूल (चौपाई)</summary>

जनकसुता तब उर धरि धीरा।  
नील नलिन लोयन भरि नीरा॥  
मिली सकल सासुन्ह सिय जाई।  
तेहि अवसर करुना महि छाई॥
</details>

<details><summary>अनुवाद (हिन्दी)</summary>

तब जानकीजी हृदयमें धीरज धरकर, नील कमलके समान नेत्रोंमें जल भरकर, सब सासुओंसे जाकर मिलीं। उस समय पृथ्वीपर करुणा (करुण-रस) छा गयी॥ ४॥
</details>

## दोहा


<details open><summary>मूल (दोहा)</summary>

लागि लागि पग सबनि सिय भेंटति अति अनुराग।  
हृदयँ असीसहिं पेम बस रहिअहु भरी सोहाग॥ २४६॥
</details>

<details><summary>अनुवाद (हिन्दी)</summary>

सीताजी सबके पैरों लग-लगकर अत्यन्त प्रेमसे मिल रही हैं, और सब सासुएँ स्नेहवश हृदयसे आशीर्वाद दे रही हैं कि तुम सुहागसे भरी रहो (अर्थात् सदा सौभाग्यवती रहो)॥ २४६॥
</details>

<details open><summary>मूल (चौपाई)</summary>

बिकल सनेहँ सीय सब रानीं।  
बैठन सबहि कहेउ गुर ग्यानीं॥  
कहि जग गति मायिक मुनिनाथा।  
कहे कछुक परमारथ गाथा॥
</details>

<details><summary>अनुवाद (हिन्दी)</summary>

सीताजी और सब रानियाँ स्नेहके मारे व्याकुल हैं। तब ज्ञानी गुरुने सबको बैठ  जानेके लिये कहा। फिर मुनिनाथ वसिष्ठजीने जगत् की गतिको मायिक कहकर (अर्थात् जगत् मायाका है, इसमें कुछ भी नित्य नहीं है, ऐसा कहकर) कुछ परमार्थकी कथाएँ (बातें) कहीं॥ १॥
</details>

<details open><summary>मूल (चौपाई)</summary>

नृप कर सुरपुर गवनु सुनावा।  
सुनि रघुनाथ दुसह दुखु पावा॥  
मरन हेतु निज नेहु बिचारी।  
भे अति बिकल धीर धुर धारी॥
</details>

<details><summary>अनुवाद (हिन्दी)</summary>

तदनन्तर वसिष्ठजीने राजा दशरथजीके स्वर्गगमनकी बात सुनायी, जिसे सुनकर रघुनाथजीने दुःसह दुःख पाया। और अपने प्रति उनके स्नेहको उनके मरनेका कारण विचारकर धीरधुरन्धर श्रीरामचन्द्रजी अत्यन्त व्याकुल हो गये॥ २॥
</details>

<details open><summary>मूल (चौपाई)</summary>

कुलिस कठोर सुनत कटु बानी।  
बिलपत लखन सीय सब रानी॥  
सोक बिकल अति सकल समाजू।  
मानहुँ राजु अकाजेउ आजू॥
</details>

<details><summary>अनुवाद (हिन्दी)</summary>

वज्रके समान कठोर, कड़वी वाणी सुनकर लक्ष्मणजी, सीताजी और सब रानियाँ विलाप करने लगीं। सारा समाज शोकसे अत्यन्त व्याकुल हो गया! मानो राजा आज ही मरे हों॥ ३॥
</details>

<details open><summary>मूल (चौपाई)</summary>

मुनिबर बहुरि राम समुझाए।  
सहित समाज सुसरित नहाए॥  
ब्रतु निरंबु तेहि दिन प्रभु कीन्हा।  
मुनिहु कहें जलु काहुँ न लीन्हा॥
</details>

<details><summary>अनुवाद (हिन्दी)</summary>

फिर मुनिश्रेष्ठ वसिष्ठजीने श्रीरामजीको समझाया। तब उन्होंने समाजसहित श्रेष्ठ नदी मन्दाकिनीजीमें स्नान किया। उस दिन प्रभु श्रीरामचन्द्रजीने निर्जल व्रत किया। मुनि वसिष्ठजीके कहनेपर भी किसीने जल ग्रहण नहीं किया॥ ४॥
</details>

## दोहा


<details open><summary>मूल (दोहा)</summary>

भोरु भएँ रघुनंदनहि जो मुनि आयसु दीन्ह।  
श्रद्धा भगति समेत प्रभु सो सबु सादरु कीन्ह॥ २४७॥
</details>

<details><summary>अनुवाद (हिन्दी)</summary>

दूसरे दिन सबेरा होनेपर मुनि वसिष्ठजीने श्रीरघुनाथजीको जो-जो आज्ञा दी, वह सब कार्य प्रभु श्रीरामचन्द्रजीने श्रद्धा-भक्तिसहित आदरके साथ किया॥ २४७॥
</details>

<details open><summary>मूल (चौपाई)</summary>

करि पितु क्रिया बेद जसि बरनी।  
भे पुनीत पातक तम तरनी॥  
जासु नाम पावक अघ तूला।  
सुमिरत सकल सुमंगल मूला॥
</details>

<details><summary>अनुवाद (हिन्दी)</summary>

वेदोंमें जैसा कहा गया है, उसीके अनुसार पिताकी क्रिया करके, पापरूपी अन्धकारके नष्ट करनेवाले सूर्यरूप श्रीरामचन्द्रजी शुद्ध हुए! जिनका नाम पापरूपी रूईके [तुरंत जला डालनेके] लिये अग्नि है; और जिनका स्मरणमात्र समस्त शुभ मङ्गलोंका मूल है,॥ १॥
</details>

<details open><summary>मूल (चौपाई)</summary>

सुद्ध सो भयउ साधु संमत अस।  
तीरथ आवाहन सुरसरि जस॥  
सुद्ध भएँ दुइ बासर बीते।  
बोले गुर सन राम पिरीते॥
</details>

<details><summary>अनुवाद (हिन्दी)</summary>

वे [नित्य शुद्ध-बुद्ध] भगवान् श्रीरामजी शुद्ध हुए। साधुओंकी ऐसी सम्मति है कि उनका शुद्ध होना वैसे ही है जैसा तीर्थोंके आवाहनसे गङ्गाजी शुद्ध होती हैं! (गङ्गाजी तो स्वभावसे ही शुद्ध हैं, उनमें जिन तीर्थोंका आवाहन किया जाता है उलटे वे ही गङ्गाजीके सम्पर्कमें आनेसे शुद्ध हो जाते हैं। इसी प्रकार सच्चिदानन्दरूप श्रीराम तो नित्य शुद्ध हैं, उनके संसर्गसे कर्म ही शुद्ध हो गये।) जब शुद्ध हुए दो दिन बीत गये तब श्रीरामचन्द्रजी प्रीतिके साथ गुरुजीसे बोले—॥ २॥
</details>

<details open><summary>मूल (चौपाई)</summary>

नाथ लोग सब निपट दुखारी।  
कंद मूल फल अंबु अहारी॥  
सानुज भरतु सचिव सब माता।  
देखि मोहि पल जिमि जुग जाता॥
</details>

<details><summary>अनुवाद (हिन्दी)</summary>

हे नाथ! सब लोग यहाँ अत्यन्त दुखी हो रहे हैं। कन्द, मूल, फल और जलका ही आहार करते हैं। भाई शत्रुघ्नसहित भरतको, मन्त्रियोंको और सब माताओंको देखकर मुझे एक-एक पल युगके समान बीत रहा है॥ ३॥
</details>

<details open><summary>मूल (चौपाई)</summary>

सब समेत पुर धारिअ पाऊ।  
आपु इहाँ अमरावति राऊ॥  
बहुत कहेउँ सब कियउँ ढिठाई।  
उचित होइ तस करिअ गोसाँई॥
</details>

<details><summary>अनुवाद (हिन्दी)</summary>

अतः सबके साथ आप अयोध्यापुरीको पधारिये (लौट जाइये)। आप यहाँ हैं, और राजा अमरावती (स्वर्ग) में हैं (अयोध्या सूनी है)! मैंने बहुत कह डाला, यह सब बड़ी ढिठाई की है। हे गोसाईं! जैसा उचित हो, वैसा ही कीजिये॥ ४॥
</details>

## दोहा


<details open><summary>मूल (दोहा)</summary>

धर्म सेतु करुनायतन कस न कहहु अस राम।  
लोग दुखित दिन दुइ दरस देखि लहहुँ बिश्राम॥ २४८॥
</details>

<details><summary>अनुवाद (हिन्दी)</summary>

[वसिष्ठजीने कहा—] हे राम! तुम धर्मके सेतु और दयाके धाम हो, तुम भला ऐसा क्यों न कहो? लोग दुखी हैं। दो दिन तुम्हारा दर्शन कर शान्ति लाभ कर लें॥ २४८॥
</details>

<details open><summary>मूल (चौपाई)</summary>

राम बचन सुनि सभय समाजू।  
जनु जलनिधि महुँ बिकल जहाजू॥  
सुनि गुर गिरा सुमंगल मूला।  
भयउ मनहुँ मारुत अनुकूला॥
</details>

<details><summary>अनुवाद (हिन्दी)</summary>

श्रीरामजीके वचन सुनकर सारा समाज भयभीत हो गया। मानो बीच समुद्रमें जहाज डगमगा गया हो। परन्तु जब उन्होंने गुरु वसिष्ठजीकी श्रेष्ठ कल्याणमूलक वाणी सुनी, तो उस जहाजके लिये मानो हवा अनुकूल हो गयी॥१॥
</details>

<details open><summary>मूल (चौपाई)</summary>

पावन पयँ तिहुँ काल नहाहीं।  
जो बिलोकि अघ ओघ नसाहीं॥  
मंगलमूरति लोचन भरि भरि।  
निरखहिं हरषि दंडवत करि करि॥
</details>

<details><summary>अनुवाद (हिन्दी)</summary>

सब लोग पवित्र पयस्विनी नदीमें [अथवा पयस्विनी नदीके पवित्र जलमें] तीनों समय (सबेरे, दोपहर और सायंकाल) स्नान करते हैं, जिसके दर्शनसे ही पापोंके समूह नष्ट हो जाते हैं और मङ्गलमूर्ति श्रीरामचन्द्रजीको दण्डवत् प्रणाम कर-करके उन्हें नेत्र भर-भरकर देखते हैं॥ २॥
</details>

<details open><summary>मूल (चौपाई)</summary>

राम सैल बन देखन जाहीं।  
जहँ सुख सकल सकल दुख नाहीं॥  
झरना झरहिं सुधासम बारी।  
त्रिबिध तापहर त्रिबिध बयारी॥
</details>

<details><summary>अनुवाद (हिन्दी)</summary>

सब श्रीरामचन्द्रजीके पर्वत (कामदगिरि) और वनको देखने जाते हैं, जहाँ सभी सुख हैं और सभी दुःखोंका अभाव है। झरने अमृतके समान जल झरते हैं और तीन प्रकारकी (शीतल, मन्द, सुगन्ध) हवा तीनों प्रकारके (आध्यात्मिक, आधिभौतिक, आधिदैविक) तापोंको हर लेती है॥ ३॥
</details>

<details open><summary>मूल (चौपाई)</summary>

बिटप बेलि तृन अगनित जाती।  
फल प्रसून पल्लव बहु भाँती॥  
सुंदर सिला सुखद तरु छाहीं।  
जाइ बरनि बन छबि केहि पाहीं॥
</details>

<details><summary>अनुवाद (हिन्दी)</summary>

असंख्य जातिके वृक्ष, लताएँ और तृण हैं तथा बहुत तरहके फल, फूल और पत्ते हैं। सुन्दर शिलाएँ हैं। वृक्षोंकी छाया सुख देनेवाली है। वनकी शोभा किससे वर्णन की जा सकती है?॥ ४॥
</details>

<details><summary>Misc Detail</summary>


</details>
