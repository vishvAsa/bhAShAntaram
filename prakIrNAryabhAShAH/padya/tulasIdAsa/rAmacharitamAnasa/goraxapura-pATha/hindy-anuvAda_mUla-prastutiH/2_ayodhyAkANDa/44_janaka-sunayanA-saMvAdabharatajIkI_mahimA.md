+++
title = "४४ जनक-सुनयना-संवाद,भरतजीकी महिमा"

+++


## दोहा


<details open><summary>मूल (दोहा)</summary>

बार बार मिलि भेंटि सिय बिदा कीन्हि सनमानि।  
कही समय सिर भरत गति रानि सुबानि सयानि॥ २८७॥
</details>

<details><summary>अनुवाद (हिन्दी)</summary>

राजा-रानीने बार-बार मिलकर और हृदयसे लगाकर तथा सम्मान करके सीताजीको विदा किया। चतुर रानीने समय पाकर राजासे सुन्दर वाणीमें भरतजीकी दशाका वर्णन किया॥ २८७॥
</details>

<details open><summary>मूल (चौपाई)</summary>

सुनि भूपाल भरत ब्यवहारू।  
सोन सुगंध सुधा ससि सारू॥  
मूदे सजल नयन पुलके तन।  
सुजसु सराहन लगे मुदित मन॥
</details>

<details><summary>अनुवाद (हिन्दी)</summary>

सोनेमें सुगंध और [समुद्रसे निकली हुई] सुधामें चन्द्रमाके सार अमृतके समान भरतजीका व्यवहार सुनकर राजाने [प्रेमविह्वल होकर] अपने [प्रेमाश्रुओंके] जलसे भरे नेत्रोंको मूँद लिया (वे भरतजीके प्रेममें मानो ध्यानस्थ हो गये)। वे शरीरसे पुलकित हो गये और मनमें आनन्दित होकर भरतजीके सुन्दर यशकी सराहना करने लगे॥ १॥
</details>

<details open><summary>मूल (चौपाई)</summary>

सावधान सुनु सुमुखि सुलोचनि।  
भरत कथा भव बंध बिमोचनि॥  
धरम राजनय ब्रह्मबिचारू।  
इहाँ जथामति मोर प्रचारू॥
</details>

<details><summary>अनुवाद (हिन्दी)</summary>

[वे बोले—] हे सुमुखि! हे सुनयनी! सावधान होकर सुनो। भरतजीकी कथा संसारके बन्धनसे छुड़ानेवाली है। धर्म, राजनीति और ब्रह्मविचार—इन तीनों विषयोंमें अपनी बुद्धिके अनुसार मेरी [थोड़ी-बहुत] गति है (अर्थात् इनके सम्बन्धमें मैं कुछ जानता हूँ)॥ २॥
</details>

<details open><summary>मूल (चौपाई)</summary>

सो मति मोरि भरत महिमाही।  
कहै काह छलि छुअति न छाँही॥  
बिधि गनपति अहिपति सिव सारद।  
कबि कोबिद बुध बुद्धि बिसारद॥
</details>

<details><summary>अनुवाद (हिन्दी)</summary>

वह (धर्म, राजनीति और ब्रह्मज्ञानमें प्रवेश रखनेवाली) मेरी बुद्धि भरतजीकी महिमाका वर्णन तो क्या करे, छल करके भी उसकी छायातकको नहीं छू पाती! ब्रह्माजी, गणेशजी, शेषजी, महादेवजी, सरस्वतीजी, कवि, ज्ञानी, पण्डित और बुद्धिमान्—॥ ३॥
</details>

<details open><summary>मूल (चौपाई)</summary>

भरत चरित कीरति करतूती।  
धरम सील गुन बिमल बिभूती॥  
समुझत सुनत सुखद सब काहू।  
सुचि सुरसरि रुचि निदर सुधाहू॥
</details>

<details><summary>अनुवाद (हिन्दी)</summary>

सब किसीको भरतजीके चरित्र, कीर्ति, करनी, धर्म, शील, गुण और निर्मल ऐश्वर्य समझनेमें और सुननेमें सुख देनेवाले हैं और पवित्रतामें गङ्गाजीका तथा स्वाद (मधुरता) में अमृतका भी तिरस्कार करनेवाले हैं॥ ४॥
</details>

## दोहा


<details open><summary>मूल (दोहा)</summary>

निरवधि गुन निरुपम पुरुषु भरतु भरत सम जानि।  
कहिअ सुमेरु कि सेर सम कबिकुल मति सकुचानि॥ २८८॥
</details>

<details><summary>अनुवाद (हिन्दी)</summary>

भरतजी असीम गुणसम्पन्न और उपमारहित पुरुष हैं। भरतजीके समान बस, भरतजी ही हैं, ऐसा जानो। सुमेरु पर्वतको क्या सेरके बराबर कह सकते हैं? इसलिये (उन्हें किसी पुरुषके साथ उपमा देनेमें) कविसमाजकी बुद्धि भी सकुचा गयी!॥ २८८॥
</details>

<details open><summary>मूल (चौपाई)</summary>

अगम सबहि बरनत बरबरनी।  
जिमि जलहीन मीन गमु धरनी॥  
भरत अमित महिमा सुनु रानी।  
जानहिं रामु न सकहिं बखानी॥
</details>

<details><summary>अनुवाद (हिन्दी)</summary>

हे श्रेष्ठ वर्णवाली! भरतजीकी महिमाका वर्णन करना सभीके लिये वैसे ही अगम है जैसे जलरहित पृथ्वीपर मछलीका चलना। हे रानी! सुनो, भरतजीकी अपरिमित महिमाको एक श्रीरामचन्द्रजी ही जानते हैं; किन्तु वे भी उसका वर्णन नहीं कर सकते॥ १॥
</details>

<details open><summary>मूल (चौपाई)</summary>

बरनि सप्रेम भरत अनुभाऊ।  
तिय जिय की रुचि लखि कह राऊ॥  
बहुरहिं लखनु भरतु बन जाहीं।  
सब कर भल सब के मन माहीं॥
</details>

<details><summary>अनुवाद (हिन्दी)</summary>

इस प्रकार प्रेमपूर्वक भरतजीके प्रभावका वर्णन करके, फिर पत्नीके मनकी रुचि जानकर राजाने कहा—लक्ष्मणजी लौट जायँ और भरतजी वनको जायँ, इसमें सभीका भला है और यही सबके मनमें है॥ २॥
</details>

<details open><summary>मूल (चौपाई)</summary>

देबि परंतु भरत रघुबर की।  
प्रीति प्रतीति जाइ नहिं तरकी॥  
भरतु अवधि सनेह ममता की।  
जद्यपि रामु सीम समता की॥
</details>

<details><summary>अनुवाद (हिन्दी)</summary>

परन्तु हे देवि! भरतजी और श्रीरामचन्द्रजीका प्रेम और एक-दूसरेपर विश्वास, बुद्धि और विचारकी सीमामें नहीं आ सकता। यद्यपि श्रीरामचन्द्रजी समताकी सीमा हैं, तथापि भरतजी प्रेम और ममताकी सीमा हैं॥ ३॥
</details>

<details open><summary>मूल (चौपाई)</summary>

परमारथ स्वारथ सुख सारे।  
भरत न सपनेहुँ मनहुँ निहारे॥  
साधन सिद्धि राम पग नेहू।  
मोहि लखि परत भरत मत एहू॥
</details>

<details><summary>अनुवाद (हिन्दी)</summary>

[श्रीरामचन्द्रजीके प्रति अनन्य प्रेमको छोड़कर] भरतजीने समस्त परमार्थ, स्वार्थ और सुखोंकी ओर स्वप्नमें भी मनसे भी नहीं ताका है। श्रीरामजीके चरणोंका प्रेम ही उनका साधन है और वही सिद्धि है। मुझे तो भरतजीका बस, यही एकमात्र सिद्धान्त जान पड़ता है॥ ४॥
</details>

## दोहा


<details open><summary>मूल (दोहा)</summary>

भोरेहुँ भरत न पेलिहहिं मनसहुँ राम रजाइ।  
करिअ न सोचु सनेह बस कहेउ भूप बिलखाइ॥ २८९॥
</details>

<details><summary>अनुवाद (हिन्दी)</summary>

राजाने बिलखकर (प्रेमसे गद्गद होकर) कहा—भरतजी भूलकर भी श्रीरामचन्द्रजीकी आज्ञाको मनसे भी नहीं टालेंगे। अतः स्नेहके वश होकर चिन्ता नहीं करनी चाहिये॥ २८९॥
</details>

<details open><summary>मूल (चौपाई)</summary>

राम भरत गुन गनत सप्रीती।  
निसि दंपतिहि पलक सम बीती॥  
राज समाज प्रात जुग जागे।  
न्हाइ न्हाइ सुर पूजन लागे॥
</details>

<details><summary>अनुवाद (हिन्दी)</summary>

श्रीरामजी और भरतजीके गुणोंकी प्रेमपूर्वक गणना करते (कहते-सुनते) पति-पत्नीको रात पलकके समान बीत गयी। प्रातःकाल दोनों राजसमाज जागे और नहा-नहाकर देवताओंकी पूजा करने लगे॥ १॥
</details>

<details open><summary>मूल (चौपाई)</summary>

गे नहाइ गुर पहिं रघुराई।  
बंदि चरन बोले रुख पाई॥  
नाथ भरतु पुरजन महतारी।  
सोक बिकल बनबास दुखारी॥
</details>

<details><summary>अनुवाद (हिन्दी)</summary>

श्रीरघुनाथजी स्नान करके गुरु वसिष्ठजीके पास गये और चरणोंकी वन्दना करके उनका रुख पाकर बोले—हे नाथ! भरत, अवधपुरवासी तथा माताएँ, सब शोकसे व्याकुल और वनवाससे दुखी हैं॥ २॥
</details>

<details open><summary>मूल (चौपाई)</summary>

सहित समाज राउ मिथिलेसू।  
बहुत दिवस भए सहत कलेसू॥  
उचित होइ सोइ कीजिअ नाथा।  
हित सबही कर रौरें हाथा॥
</details>

<details><summary>अनुवाद (हिन्दी)</summary>

मिथिलापति राजा जनकजीको भी समाजसहित क्लेश सहते बहुत दिन हो गये। इसलिये हे नाथ! जो उचित हो वही कीजिये। आपहीके हाथ सभीका हित है॥ ३॥
</details>

<details open><summary>मूल (चौपाई)</summary>

अस कहि अति सकुचे रघुराऊ।  
मुनि पुलके लखि सीलु सुभाऊ॥  
तुम्ह बिनु राम सकल सुख साजा।  
नरक सरिस दुहु राज समाजा॥
</details>

<details><summary>अनुवाद (हिन्दी)</summary>

ऐसा कहकर श्रीरघुनाथजी अत्यन्त ही सकुचा गये। उनका शील-स्वभाव देखकर [प्रेम और आनन्दसे] मुनि वसिष्ठजी पुलकित हो गये। [उन्होंने खुलकर कहा—] हे राम! तुम्हारे बिना [घर-बार आदि] सम्पूर्ण सुखोंके साज दोनों राजसमाजोंको नरकके समान हैं॥ ४॥
</details>

## दोहा


<details open><summary>मूल (दोहा)</summary>

प्रान प्रान के जीव के जिव सुख के सुख राम।  
तुम्ह तजि तात सोहात गृह जिन्हहि तिन्हहि बिधि बाम॥ २९०॥
</details>

<details><summary>अनुवाद (हिन्दी)</summary>

हे राम! तुम प्राणोंके भी प्राण, आत्माके भी आत्मा और सुखके भी सुख हो। हे तात! तुम्हें छोड़कर जिन्हें घर सुहाता है, उन्हें विधाता विपरीत है॥ २९०॥
</details>

<details open><summary>मूल (चौपाई)</summary>

सो सुखु करमु धरमु जरि जाऊ।  
जहँ न राम पद पंकज भाऊ॥  
जोगु कुजोगु ग्यानु अग्यानू।  
जहँ नहिं राम पेम परधानू॥
</details>

<details><summary>अनुवाद (हिन्दी)</summary>

जहाँ श्रीरामके चरणकमलोंमें प्रेम नहीं है, वह सुख, कर्म और धर्म जल जाय। जिसमें श्रीरामप्रेमकी प्रधानता नहीं है, वह योग कुयोग है और वह ज्ञान अज्ञान है॥ १॥
</details>

<details open><summary>मूल (चौपाई)</summary>

तुम्ह बिनु दुखी सुखी तुम्ह तेहीं।  
तुम्ह जानहु जिय जो जेहि केहीं॥  
राउर आयसु सिर सबही कें।  
बिदित कृपालहि गति सब नीकें॥
</details>

<details><summary>अनुवाद (हिन्दी)</summary>

तुम्हारे बिना ही सब दुखी हैं और जो सुखी हैं वे तुम्हींसे सुखी हैं। जिस किसीके जीमें जो कुछ है तुम सब जानते हो। आपकी आज्ञा सभीके सिरपर है। कृपालु (आप) को सभीकी स्थिति अच्छी तरह मालूम है॥ २॥
</details>

<details><summary>Misc Detail</summary>


</details>
