+++
title = "१२ समुद्र लाँघनेका परामर्श, जाम्बवन्तका हनुमान् जीको बल याद दिलाकर उत्साहित करना श्रीरामगुणका माहात्म्य"

+++


## दोहा


<details open><summary>मूल (दोहा)</summary>

मैं देखउँ तुम्ह नाहीं गीधहि दृष्टि अपार।  
बूढ़ भयउँ न त करतेउँ कछुक सहाय तुम्हार॥ २८॥
</details>

<details><summary>अनुवाद (हिन्दी)</summary>

मैं उन्हें देख रहा हूँ, तुम नहीं देख सकते; क्योंकि गीधकी दृष्टि अपार होती है (बहुत दूरतक जाती है)। क्या करूँ? मैं बूढ़ा हो गया, नहीं तो तुम्हारी कुछ तो सहायता अवश्य करता॥ २८॥
</details>

<details open><summary>मूल (चौपाई)</summary>

जो नाघइ सत जोजन सागर।  
करइ सो राम काज मति आगर॥  
मोहि बिलोकि धरहु मन धीरा।  
राम कृपाँ कस भयउ सरीरा॥
</details>

<details><summary>अनुवाद (हिन्दी)</summary>

जो सौ योजन (चार सौ कोस) समुद्र लाँघ सकेगा और बुद्धिनिधान होगा वही श्रीरामजीका कार्य कर सकेगा। (निराश होकर घबराओ मत) मुझे देखकर मनमें धीरज धरो। देखो, श्रीरामजीकी कृपासे (देखते-ही-देखते) मेरा शरीर कैसा हो गया (बिना पाँखका बेहाल था, पाँख उगनेसे सुन्दर हो गया)!॥ १॥
</details>

<details open><summary>मूल (चौपाई)</summary>

पापिउ जा कर नाम सुमिरहीं।  
अति अपार भवसागर तरहीं॥  
तासु दूत तुम्ह तजि कदराई।  
राम हृदयँ धरि करहु उपाई॥
</details>

<details><summary>अनुवाद (हिन्दी)</summary>

पापी भी जिनका नाम स्मरण करके अत्यन्त अपार भवसागरसे तर जाते हैं, तुम उनके दूत हो, अतः कायरता छोड़कर श्रीरामजीको हृदयमें धारण करके उपाय करो॥ २॥
</details>

<details open><summary>मूल (चौपाई)</summary>

अस कहि गरुड़ गीध जब गयऊ।  
तिन्ह कें मन अति बिसमय भयऊ॥  
निज निज बल सब काहूँ भाषा।  
पार जाइ कर संसय राखा॥
</details>

<details><summary>अनुवाद (हिन्दी)</summary>

(काकभुशुण्डिजी कहते हैं—) हे गरुड़जी! इस प्रकार कहकर जब गीध चला गया, तब उन (वानरों) के मनमें अत्यन्त विस्मय हुआ। सब किसीने अपना-अपना बल कहा! पर समुद्रके पार जानेमें सभीने सन्देह प्रकट किया॥ ३॥
</details>

<details open><summary>मूल (चौपाई)</summary>

जरठ भयउँ अब कहइ रिछेसा।  
नहिं तन रहा प्रथम बल लेसा॥  
जबहिं त्रिबिक्रम भए खरारी।  
तब मैं तरुन रहेउँ बल भारी॥
</details>

<details><summary>अनुवाद (हिन्दी)</summary>

ऋक्षराज जाम्बवान् कहने लगे—मैं अब बूढ़ा हो गया। शरीरमें पहलेवाले बलका लेश भी नहीं रहा। जब खरारि (खरके शत्रु श्रीराम) वामन बने थे, तब मैं जवान था और मुझमें बड़ा बल था॥ ४॥
</details>

## दोहा


<details open><summary>मूल (दोहा)</summary>

बलि बाँधत प्रभु बाढ़ेउ सो तनु बरनि न जाइ।  
उभय घरी महँ दीन्हीं सात प्रदच्छिन धाइ॥ २९॥
</details>

<details><summary>अनुवाद (हिन्दी)</summary>

बलिके बाँधते समय प्रभु इतने बढ़े कि उस शरीरका वर्णन नहीं हो सकता, किन्तु मैंने दो ही घड़ीमें दौड़कर (उस शरीरकी) सात प्रदक्षिणाएँ कर लीं॥ २९॥
</details>

<details open><summary>मूल (चौपाई)</summary>

अंगद कहइ जाउँ मैं पारा।  
जियँ संसय कछु फिरती बारा॥  
जामवंत कह तुम्ह सब लायक।  
पठइअ किमि सबही कर नायक॥
</details>

<details><summary>अनुवाद (हिन्दी)</summary>

अंगदने कहा—मैं पार तो चला जाऊँगा। परन्तु लौटते समयके लिये हृदयमें कुछ सन्देह है। जाम्बवान् ने कहा—तुम सब प्रकारसे योग्य हो। परन्तु तुम सबके नेता हो, तुम्हें कैसे भेजा जाय?॥ १॥
</details>

<details open><summary>मूल (चौपाई)</summary>

कहइ रीछपति सुनु हनुमाना।  
का चुप साधि रहेहु बलवाना॥  
पवन तनय बल पवन समाना।  
बुधि बिबेक बिग्यान निधाना॥
</details>

<details><summary>अनुवाद (हिन्दी)</summary>

ऋक्षराज जाम्बवान् ने श्रीहनुमान् जीसे कहा—हे हनुमान्! हे बलवान्! सुनो, तुमने यह क्या चुप साध रखी है? तुम पवनके पुत्र हो और बलमें पवनके समान हो। तुम बुद्धि-विवेक और विज्ञानकी खान हो॥ २॥
</details>

<details open><summary>मूल (चौपाई)</summary>

कवन सो काज कठिन जग माहीं।  
जो नहिं होइ तात तुम्ह पाहीं॥  
राम काज लगि तव अवतारा।  
सुनतहिं भयउ पर्बताकारा॥
</details>

<details><summary>अनुवाद (हिन्दी)</summary>

जगत् में कौन-सा ऐसा कठिन काम है जो हे तात! तुमसे न हो सके। श्रीरामजीके कार्यके लिये ही तो तुम्हारा अवतार हुआ है। यह सुनते ही हनुमान् जी पर्वतके आकारके (अत्यन्त विशालकाय) हो गये॥ ३॥
</details>

<details open><summary>मूल (चौपाई)</summary>

कनक बरन तन तेज बिराजा।  
मानहुँ अपर गिरिन्ह कर राजा॥  
सिंहनाद करि बारहिं बारा।  
लीलहिं नाघउँ जलनिधि खारा॥
</details>

<details><summary>अनुवाद (हिन्दी)</summary>

उनका सोनेका-सा रंग है, शरीरपर तेज सुशोभित है, मानो दूसरा पर्वतोंका राजा सुमेरु हो। हनुमान् जीने बार-बार सिंहनाद करके कहा—मैं इस खारे समुद्रको खेलमें ही लाँघ सकता हूँ॥ ४॥
</details>

<details open><summary>मूल (चौपाई)</summary>

सहित सहाय रावनहि मारी।  
आनउँ इहाँ त्रिकूट उपारी॥  
जामवंत मैं पूँछउँ तोही।  
उचित सिखावनु दीजहु मोही॥
</details>

<details><summary>अनुवाद (हिन्दी)</summary>

और सहायकोंसहित रावणको मारकर त्रिकूट पर्वतको उखाड़कर यहाँ ला सकता हूँ। हे जाम्बवान्! मैं तुमसे पूछता हूँ, तुम मुझे उचित सीख देना (कि मुझे क्या करना चाहिये)॥ ५॥
</details>

<details open><summary>मूल (चौपाई)</summary>

एतना करहु तात तुम्ह जाई।  
सीतहि देखि कहहु सुधि आई॥  
तब निज भुज बल राजिवनैना।  
कौतुक लागि संग कपि सेना॥
</details>

<details><summary>अनुवाद (हिन्दी)</summary>

(जाम्बवान् ने कहा—) हे तात! तुम जाकर इतना ही करो कि सीताजीको देखकर लौट आओ और उनकी खबर कह दो। फिर कमलनयन श्रीरामजी अपने बाहुबलसे (ही राक्षसोंका संहार कर सीताजीको ले आयेंगे, केवल) खेलके लिये ही वे वानरोंकी सेना साथ लेंगे॥ ६॥
</details>

## छंद


<details open><summary>मूल (दोहा)</summary>

कपि सेन संग सँघारि निसिचर रामु सीतहि आनिहैं।  
त्रैलोक पावन सुजसु सुर मुनि नारदादि बखानिहैं॥  
जो सुनत गावत कहत समुझत परम पद नर पावई।  
रघुबीर पद पाथोज मधुकर दास तुलसी गावई॥
</details>

<details><summary>अनुवाद (हिन्दी)</summary>

वानरोंकी सेना साथ लेकर राक्षसोंका संहार करके श्रीरामजी सीताजीको ले आयेंगे। तब देवता और नारदादि मुनि भगवान् के तीनों लोकोंको पवित्र करनेवाले सुन्दर यशका बखान करेंगे, जिसे सुनने, गाने, कहने और समझनेसे मनुष्य परमपद पाते हैं और जिसे श्रीरघुवीरके चरणकमलका मधुकर (भ्रमर) तुलसीदास गाता है।
</details>

## दोहा


<details open><summary>मूल (दोहा)</summary>

भव भेषज रघुनाथ जसु सुनहिं जे नर अरु नारि।  
तिन्ह कर सकल मनोरथ सिद्ध करहिं त्रिसिरारि॥ ३०(क)॥
</details>

<details><summary>अनुवाद (हिन्दी)</summary>

श्रीरघुवीरका यश भव (जन्म-मरण)-रूपी रोगकी (अचूक) दवा है। जो पुरुष और स्त्री इसे सुनेंगे, त्रिशिराके शत्रु श्रीरामजी उनके सब मनोरथोंको सिद्ध करेंगे॥ ३०(क)॥
</details>

## सोरठा


<details open><summary>मूल (दोहा)</summary>

नीलोत्पल तन स्याम काम कोटि सोभा अधिक।  
सुनिअ तासु गुन ग्राम जासु नाम अघ खग बधिक॥ ३०(ख)॥
</details>

<details><summary>अनुवाद (हिन्दी)</summary>

जिनका नीले कमलके समान श्याम शरीर है, जिनकी शोभा करोड़ों कामदेवोंसे भी अधिक है और जिनका नाम पापरूपी पक्षियोंको मारनेके लिये बधिक (व्याध) के समान है, उन श्रीरामके गुणोंके समूह (लीला) को अवश्य सुनना चाहिये॥ ३०(ख)॥
</details>

<details open><summary>मूलम् (समाप्तिः)</summary>

इति श्रीमद्रामचरितमानसे सकलकलिकलुषविध्वंसने चतुर्थः सोपानः समाप्तः।
</details>

<details><summary>अनुवाद (समाप्ति)</summary>

कलियुगके समस्त पापोंके नाश करनेवाले श्रीरामचरितमानसका यह चौथा सोपान समाप्त हुआ।
</details>

<details open><summary>मूलम् (समाप्तिः)</summary>

(किष्किन्धाकाण्ड समाप्त)
</details>

<details><summary>Misc Detail</summary>

॥ श्रीगणेशाय नमः॥  
श्रीजानकीवल्लभो विजयते
</details>

<details><summary>भागसूचना</summary>

श्रीरामचरितमानस (पञ्चम सोपान)
</details>