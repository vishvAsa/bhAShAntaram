+++
title = "०२ श्रीरामजीसे हनुमान् जी का मिलना और श्रीराम-सुग्रीवकी मित्रता"

+++


<details open><summary>मूल (चौपाई)</summary>

आगें चले बहुरि रघुराया।  
रिष्यमूक पर्बत निअराया॥  
तहँ रह सचिव सहित सुग्रीवा।  
आवत देखि अतुल बल सींवा॥
</details>

<details><summary>अनुवाद (हिन्दी)</summary>

श्रीरघुनाथजी फिर आगे चले। ऋष्यमूक पर्वत निकट आ गया। वहाँ (ऋष्यमूक पर्वतपर) मन्त्रियोंसहित सुग्रीव रहते थे। अतुलनीय बलकी सीमा श्रीरामचन्द्रजी और लक्ष्मणजीको आते देखकर—॥ १॥
</details>

<details open><summary>मूल (चौपाई)</summary>

अति सभीत कह सुनु हनुमाना।  
पुरुष जुगल बल रूप निधाना॥  
धरि बटु रूप देखु तैं जाई।  
कहेसु जानि जियँ सयन बुझाई॥
</details>

<details><summary>अनुवाद (हिन्दी)</summary>

सुग्रीव अत्यन्त भयभीत होकर बोले—हे हनुमान्! सुनो, ये दोनों पुरुष बल और रूपके निधान हैं। तुम ब्रह्मचारीका रूप धारण करके जाकर देखो। अपने हृदयमें उनकी यथार्थ बात जानकर मुझे इशारेसे समझाकर कह देना॥ २॥
</details>

<details open><summary>मूल (चौपाई)</summary>

पठए बालि होहिं मन मैला।  
भागौं तुरत तजौं यह सैला॥  
बिप्र रूप धरि कपि तहँ गयऊ।  
माथ नाइ पूछत अस भयऊ॥
</details>

<details><summary>अनुवाद (हिन्दी)</summary>

यदि वे मनके मलिन बालिके भेजे हुए हों तो मैं तुरंत ही इस पर्वतको छोड़कर भाग जाऊँ। (यह सुनकर) हनुमान् जी ब्राह्मणका रूप धरकर वहाँ गये और मस्तक नवाकर इस प्रकार पूछने लगे—॥ ३॥
</details>

<details open><summary>मूल (चौपाई)</summary>

को तुम्ह स्यामल गौर सरीरा।  
छत्री रूप फिरहु बन बीरा॥  
कठिन भूमि कोमल पद गामी।  
कवन हेतु बिचरहु बन स्वामी॥
</details>

<details><summary>अनुवाद (हिन्दी)</summary>

हे वीर! साँवले और गोरे शरीरवाले आप कौन हैं, जो क्षत्रियके रूपमें वनमें फिर रहे हैं? हे स्वामी! कठोर भूमिपर कोमल चरणोंसे चलनेवाले आप किस कारण वनमें विचर रहे हैं?॥ ४॥
</details>

<details open><summary>मूल (चौपाई)</summary>

मृदुल मनोहर सुंदर गाता।  
सहत दुसह बन आतप बाता॥  
की तुम्ह तीनि देव महँ कोऊ।  
नर नारायन की तुम्ह दोऊ॥
</details>

<details><summary>अनुवाद (हिन्दी)</summary>

मनको हरण करनेवाले आपके सुन्दर, कोमल अंग हैं, और आप वनके दुःसह धूप और वायुको सह रहे हैं। क्या आप ब्रह्मा, विष्णु, महेश—इन तीन देवताओंमेंसे कोई हैं, या आप दोनों नर और नारायण हैं॥ ५॥
</details>

## दोहा


<details open><summary>मूल (दोहा)</summary>

जग कारन तारन भव भंजन धरनी भार।  
की तुम्ह अखिल भुवन पति लीन्ह मनुज अवतार॥ १॥
</details>

<details><summary>अनुवाद (हिन्दी)</summary>

अथवा आप जगत् के मूल कारण और सम्पूर्ण लोकोंके स्वामी स्वयं भगवान् हैं, जिन्होंने लोगोंको भवसागरसे पार उतारने तथा पृथ्वीका भार नष्ट करनेके लिये मनुष्य-रूपमें अवतार लिया है?॥ १॥
</details>

<details open><summary>मूल (चौपाई)</summary>

कोसलेस दसरथ के जाए।  
हम पितु बचन मानि बन आए॥  
नाम राम लछिमन दोउ भाई।  
संग नारि सुकुमारि सुहाई॥
</details>

<details><summary>अनुवाद (हिन्दी)</summary>

(श्रीरामचन्द्रजीने कहा—) हम कोसलराज दशरथजीके पुत्र हैं और पिताका वचन मानकर वन आये हैं। हमारे राम-लक्ष्मण नाम हैं, हम दोनों भाई हैं। हमारे साथ सुन्दर सुकुमारी स्त्री थी॥ १॥
</details>

<details open><summary>मूल (चौपाई)</summary>

इहाँ हरी निसिचर बैदेही।  
बिप्र फिरहिं हम खोजत तेही॥  
आपन चरित कहा हम गाई।  
कहहु बिप्र निज कथा बुझाई॥
</details>

<details><summary>अनुवाद (हिन्दी)</summary>

यहाँ (वनमें) राक्षसने (मेरी पत्नी) जानकीको हर लिया। हे ब्राह्मण! हम उसे ही खोजते फिरते हैं। हमने तो अपना चरित्र कह सुनाया। अब हे ब्राह्मण! अपनी कथा समझाकर कहिये॥ २॥
</details>

<details open><summary>मूल (चौपाई)</summary>

प्रभु पहिचानि परेउ गहि चरना।  
सो सुख उमा जाइ नहिं बरना॥  
पुलकित तन मुख आव न बचना।  
देखत रुचिर बेष कै रचना॥
</details>

<details><summary>अनुवाद (हिन्दी)</summary>

प्रभुको पहचानकर हनुमान् जी उनके चरण पकड़कर पृथ्वीपर गिर पड़े (उन्होंने साष्टाङ्ग दण्डवत्-प्रणाम किया)। (शिवजी कहते हैं—) हे पार्वती! वह सुख वर्णन नहीं किया जा सकता। शरीर पुलकित है, मुखसे वचन नहीं निकलता। वे प्रभुके सुन्दर वेषकी रचना देख रहे हैं!॥ ३॥
</details>

<details open><summary>मूल (चौपाई)</summary>

पुनि धीरजु धरि अस्तुति कीन्ही।  
हरष हृदयँ निज नाथहि चीन्ही॥  
मोर न्याउ मैं पूछा साईं।  
तुम्ह पूछहु कस नर की नाईं॥
</details>

<details><summary>अनुवाद (हिन्दी)</summary>

फिर धीरज धरकर स्तुति की। अपने नाथको पहचान लेनेसे हृदयमें हर्ष हो रहा है। (फिर हनुमान् जीने कहा—) हे स्वामी! मैंने जो पूछा वह मेरा पूछना तो न्याय था, (वर्षोंके बाद आपको देखा, वह भी तपस्वीके वेषमें और मेरी वानरी-बुद्धि, इससे मैं तो आपको पहचान न सका और अपनी परिस्थितिके अनुसार मैंने आपसे पूछा) परन्तु आप मनुष्यकी तरह कैसे पूछ रहे हैं?॥ ४॥
</details>

<details open><summary>मूल (चौपाई)</summary>

तव माया बस फिरउँ भुलाना।  
ता ते मैं नहिं प्रभु पहिचाना॥
</details>

<details><summary>अनुवाद (हिन्दी)</summary>

मैं तो आपकी मायाके वश भूला फिरता हूँ; इसीसे मैंने अपने स्वामी (आप) को नहीं पहचाना॥ ५॥
</details>

## श्लोक


<details open><summary>मूल (दोहा)</summary>

एकु मैं मंद मोहबस कुटिल हृदय अग्यान।  
पुनि प्रभु मोहि बिसारेउ दीनबंधु भगवान॥ २॥
</details>

<details><summary>अनुवाद (हिन्दी)</summary>

एक तो मैं यों ही मन्द हूँ, दूसरे मोहके वशमें हूँ, तीसरे हृदयका कुटिल और अज्ञान हूँ, फिर हे दीनबन्धु भगवान्! प्रभु (आप) ने भी मुझे भुला दिया!॥ २॥
</details>

<details open><summary>मूल (चौपाई)</summary>

जदपि नाथ बहु अवगुन मोरें।  
सेवक प्रभुहि परै जनि भोरें॥  
नाथ जीव तव मायाँ मोहा।  
सो निस्तरइ तुम्हारेहि छोहा॥
</details>

<details><summary>अनुवाद (हिन्दी)</summary>

हे नाथ! यद्यपि मुझमें बहुत-से अवगुण हैं, तथापि सेवक स्वामीकी विस्मृतिमें न पड़े (आप उसे न भूल जायँ) हे नाथ! जीव आपकी मायासे मोहित है। वह आपही की कृपासे निस्तार पा सकता है॥ १॥
</details>

<details open><summary>मूल (चौपाई)</summary>

ता पर मैं रघुबीर दोहाई।  
जानउँ नहिं कछु भजन उपाई॥  
सेवक सुत पति मातु भरोसें।  
रहइ असोच बनइ प्रभु पोसें॥
</details>

<details><summary>अनुवाद (हिन्दी)</summary>

उसपर हे रघुवीर! मैं आपकी दुहाई (शपथ) करके कहता हूँ कि मैं भजन-साधन कुछ नहीं जानता। सेवक स्वामीके और पुत्र माताके भरोसे निश्चिन्त रहता है। प्रभुको सेवकका पालन-पोषण करते ही बनता है (करना ही पड़ता है)॥ २॥
</details>

<details open><summary>मूल (चौपाई)</summary>

अस कहि परेउ चरन अकुलाई।  
निज तनु प्रगटि प्रीति उर छाई॥  
तब रघुपति उठाइ उर लावा।  
निज लोचन जल सींचि जुड़ावा॥
</details>

<details><summary>अनुवाद (हिन्दी)</summary>

ऐसा कहकर हनुमान् जी अकुलाकर प्रभुके चरणोंपर गिर पड़े, उन्होंने अपना असली शरीर प्रकट कर दिया। उनके हृदयमें प्रेम छा गया। तब श्रीरघुनाथजीने उन्हें उठाकर हृदयसे लगा लिया और अपने नेत्रोंके जलसे सींचकर शीतल किया॥ ३॥
</details>

<details open><summary>मूल (चौपाई)</summary>

सुनु कपि जियँ मानसि जनि ऊना।  
तैं मम प्रिय लछिमन ते दूना॥  
समदरसी मोहि कह सब कोऊ।  
सेवक प्रिय अनन्यगति सोऊ॥
</details>

<details><summary>अनुवाद (हिन्दी)</summary>

(फिर कहा—) हे कपि! सुनो, मनमें ग्लानि मत मानना (मन छोटा न करना)। तुम मुझे लक्ष्मणसे भी दूने प्रिय हो। सब कोई मुझे समदर्शी कहते हैं (मेरे लिये न कोई प्रिय है न अप्रिय) पर मुझको सेवक प्रिय है, क्योंकि वह अनन्यगति होता है (मुझे छोड़कर उसको कोई दूसरा सहारा नहीं होता)॥ ४॥
</details>

## दोहा


<details open><summary>मूल (दोहा)</summary>

सो अनन्य जाकें असि मति न टरइ हनुमंत।  
मैं सेवक सचराचर रूप स्वामि भगवंत॥ ३॥
</details>

<details><summary>अनुवाद (हिन्दी)</summary>

और हे हनुमान्! अनन्य वही है जिसकी ऐसी बुद्धि कभी नहीं टलती कि मैं सेवक हूँ और यह चराचर (जड-चेतन) जगत् मेरे स्वामी भगवान् का रूप है॥ ३॥
</details>

<details open><summary>मूल (चौपाई)</summary>

देखि पवनसुत पति अनुकूला।  
हृदयँ हरष बीती सब सूला॥  
नाथ सैल पर कपिपति रहई।  
सो सुग्रीव दास तव अहई॥
</details>

<details><summary>अनुवाद (हिन्दी)</summary>

स्वामीको अनुकूल (प्रसन्न) देखकर पवनकुमार हनुमान् जीके हृदयमें हर्ष छा गया और उनके सब दुःख जाते रहे। (उन्होंने कहा—) हे नाथ! इस पर्वतपर वानरराज सुग्रीव रहता है, वह आपका दास है॥ १॥
</details>

<details open><summary>मूल (चौपाई)</summary>

तेहि सन नाथ मयत्री कीजे।  
दीन जानि तेहि अभय करीजे॥  
सो सीता कर खोज कराइहि।  
जहँ तहँ मरकट कोटि पठाइहि॥
</details>

<details><summary>अनुवाद (हिन्दी)</summary>

हे नाथ! उससे मित्रता कीजिये और उसे दीन जानकर निर्भय कर दीजिये। वह सीताजीकी खोज करावेगा और जहाँ-तहाँ करोड़ों वानरोंको भेजेगा॥ २॥
</details>

<details open><summary>मूल (चौपाई)</summary>

एहि बिधि सकल कथा समुझाई।  
लिए दुऔ जन पीठि चढ़ाई॥  
जब सुग्रीवँ राम कहुँ देखा।  
अतिसय जन्म धन्य करि लेखा॥
</details>

<details><summary>अनुवाद (हिन्दी)</summary>

इस प्रकार सब बातें समझाकर हनुमान् जीने (श्रीराम-लक्ष्मण) दोनों जनोंको पीठपर चढ़ा लिया। जब सुग्रीवने श्रीरामचन्द्रजीको देखा तो अपने जन्मको अत्यन्त धन्य समझा॥ ३॥
</details>

<details open><summary>मूल (चौपाई)</summary>

सादर मिलेउ नाइ पद माथा।  
भेंटेउ अनुज सहित रघुनाथा॥  
कपि कर मन बिचार एहि रीती।  
करिहहिं बिधि मो सन ए प्रीती॥
</details>

<details><summary>अनुवाद (हिन्दी)</summary>

सुग्रीव चरणोंमें मस्तक नवाकर आदरसहित मिले। श्रीरघुनाथजी भी छोटे भाईसहित उनसे गले लगकर मिले। सुग्रीव मनमें इस प्रकार सोच रहे हैं कि हे विधाता! क्या ये मुझसे प्रीति करेंगे?॥ ४॥
</details>

<details><summary>Misc Detail</summary>


</details>
