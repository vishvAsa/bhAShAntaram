+++
title = "१७ समुद्र पार करनेके लिये विचार, रावणदूत शुकका आना और लक्ष्मणजीके पत्रको लेकर लौटना"

+++


<details open><summary>मूल (चौपाई)</summary>

सुनु कपीस लंकापति बीरा।  
केहि बिधि तरिअ जलधि गंभीरा॥  
संकुल मकर उरग झष जाती।  
अति अगाध दुस्तर सब भाँती॥
</details>

<details><summary>अनुवाद (हिन्दी)</summary>

हे वीर वानरराज सुग्रीव और लङ्कापति विभीषण! सुनो, इस गहरे समुद्रको किस प्रकार पार किया जाय? अनेक जातिके मगर, साँप और मछलियोंसे भरा हुआ यह अत्यन्त अथाह समुद्र पार करनेमें सब प्रकारसे कठिन है॥ ३॥
</details>

<details open><summary>मूल (चौपाई)</summary>

कह लंकेस सुनहु रघुनायक।  
कोटि सिंधु सोषक तव सायक॥  
जद्यपि तदपि नीति असि गाई।  
बिनय करिअ सागर सन जाई॥
</details>

<details><summary>अनुवाद (हिन्दी)</summary>

विभीषणजीने कहा—हे रघुनाथजी! सुनिये, यद्यपि आपका एक बाण ही करोड़ों समुद्रोंको सोखनेवाला है (सोख सकता है), तथापि नीति ऐसी कही गयी है (उचित यह होगा) कि [पहले] जाकर समुद्रसे प्रार्थना की जाय॥ ४॥
</details>

## दोहा


<details open><summary>मूल (दोहा)</summary>

प्रभु तुम्हार कुलगुर जलधि कहिहि उपाय बिचारि।  
बिनु प्रयास सागर तरिहि सकल भालु कपि धारि॥५०॥
</details>

<details><summary>अनुवाद (हिन्दी)</summary>

हे प्रभु! समुद्र आपके कुलमें बड़े (पूर्वज) हैं, वे विचारकर उपाय बतला देंगे। तब रीछ और वानरोंकी सारी सेना बिना ही परिश्रमके समुद्रके पार उतर जायगी॥ ५०॥
</details>

<details open><summary>मूल (चौपाई)</summary>

सखा कही तुम्ह नीकि उपाई।  
करिअ दैव जौं होइ सहाई॥  
मंत्र न यह लछिमन मन भावा।  
राम बचन सुनि अति दुख पावा॥
</details>

<details><summary>अनुवाद (हिन्दी)</summary>

[श्रीरामजीने कहा—] हे सखा! तुमने अच्छा उपाय बताया। यही किया जाय, यदि दैव सहायक हों। यह सलाह लक्ष्मणजीके मनको अच्छी नहीं लगी। श्रीरामजीके वचन सुनकर तो उन्होंने बहुत ही दुःख पाया॥ १॥
</details>

<details open><summary>मूल (चौपाई)</summary>

नाथ दैव कर कवन भरोसा।  
सोषिअ सिंधु करिअ मन रोसा॥  
कादर मन कहुँ एक अधारा।  
दैव दैव आलसी पुकारा॥
</details>

<details><summary>अनुवाद (हिन्दी)</summary>

[लक्ष्मणजीने कहा—] हे नाथ! दैवका कौन भरोसा! मनमें क्रोध कीजिये (ले आइये) और समुद्रको सुखा डालिये। यह दैव तो कायरके मनका एक आधार (तसल्ली देनेका उपाय) है। आलसी लोग ही दैव-दैव पुकारा करते हैं॥ २॥
</details>

<details open><summary>मूल (चौपाई)</summary>

सुनत बिहसि बोले रघुबीरा।  
ऐसेहिं करब धरहु मन धीरा॥  
अस कहि प्रभु अनुजहि समुझाई।  
सिंधु समीप गए रघुराई॥
</details>

<details><summary>अनुवाद (हिन्दी)</summary>

यह सुनकर श्रीरघुवीर हँसकर बोले—ऐसे ही करेंगे, मनमें धीरज रखो। ऐसा कहकर छोटे भाईको समझाकर प्रभु श्रीरघुनाथजी समुद्रके समीप गये॥ ३॥
</details>

<details open><summary>मूल (चौपाई)</summary>

प्रथम प्रनाम कीन्ह सिरु नाई।  
बैठे पुनि तट दर्भ डसाई॥  
जबहिं बिभीषन प्रभु पहिं आए।  
पाछें रावन दूत पठाए॥
</details>

<details><summary>अनुवाद (हिन्दी)</summary>

उन्होंने पहले सिर नवाकर प्रणाम किया। फिर किनारेपर कुश बिछाकर बैठ गये। इधर ज्यों ही विभीषणजी प्रभुके पास आये थे, त्यों ही रावणने उनके पीछे दूत भेजे थे॥ ४॥
</details>

## दोहा


<details open><summary>मूल (दोहा)</summary>

सकल चरित तिन्ह देखे धरें कपट कपि देह।  
प्रभु गुन हृदयँ सराहहिं सरनागत पर नेह॥ ५१॥
</details>

<details><summary>अनुवाद (हिन्दी)</summary>

कपटसे वानरका शरीर धारणकर उन्होंने सब लीलाएँ देखीं। वे अपने हृदयमें प्रभुके गुणोंकी और शरणागतपर उनके स्नेहकी सराहना करने लगे॥ ५१॥
</details>

<details open><summary>मूल (चौपाई)</summary>

प्रगट बखानहिं राम सुभाऊ।  
अति सप्रेम गा बिसरि दुराऊ॥  
रिपु के दूत कपिन्ह तब जाने।  
सकल बाँधि कपीस पहिं आने॥
</details>

<details><summary>अनुवाद (हिन्दी)</summary>

फिर वे प्रकटरूपमें भी अत्यन्त प्रेमके साथ श्रीरामजीके स्वभावकी बड़ाई करने लगे, उन्हें दुराव (कपट वेष) भूल गया! तब वानरोंने जाना कि ये शत्रुके दूत हैं और वे उन सबको बाँधकर सुग्रीवके पास ले आये॥ १॥
</details>

<details open><summary>मूल (चौपाई)</summary>

कह सुग्रीव सुनहु सब बानर।  
अंग भंग करि पठवहु निसिचर॥  
सुनि सुग्रीव बचन कपि धाए।  
बाँधि कटक चहु पास फिराए॥
</details>

<details><summary>अनुवाद (हिन्दी)</summary>

सुग्रीवने कहा—सब वानरो! सुनो, राक्षसोंके अङ्ग-भङ्ग करके भेज दो। सुग्रीवके वचन सुनकर वानर दौड़े। दूतोंको बाँधकर उन्होंने सेनाके चारों ओर घुमाया॥ २॥
</details>

<details open><summary>मूल (चौपाई)</summary>

बहु प्रकार मारन कपि लागे।  
दीन पुकारत तदपि न त्यागे॥  
जो हमार हर नासा काना।  
तेहि कोसलाधीस कै आना॥
</details>

<details><summary>अनुवाद (हिन्दी)</summary>

वानर उन्हें बहुत तरहसे मारने लगे। वे दीन होकर पुकारते थे, फिर भी वानरोंने उन्हें नहीं छोड़ा। [तब दूतोंने पुकारकर कहा—] जो हमारे नाक-कान काटेगा, उसे कोसलाधीश श्रीरामजीकी सौगंध है॥ ३॥
</details>

<details open><summary>मूल (चौपाई)</summary>

सुनि लछिमन सब निकट बोलाए।  
दया लागि हँसि तुरत छोड़ाए॥  
रावन कर दीजहु यह पाती।  
लछिमन बचन बाचु कुलघाती॥
</details>

<details><summary>अनुवाद (हिन्दी)</summary>

यह सुनकर लक्ष्मणजीने सबको निकट बुलाया। उन्हें बड़ी दया लगी, इससे हँसकर उन्होंने राक्षसोंको तुरंत ही छुड़ा दिया। [और उनसे कहा—] रावणके हाथमें यह चिट्ठी देना [और कहना—] हे कुलघातक! लक्ष्मणके शब्दों (सँदेसे) को बाँचो॥ ४॥
</details>

## दोहा


<details open><summary>मूल (दोहा)</summary>

कहेहु मुखागर मूढ़ सन मम संदेसु उदार।  
सीता देइ मिलहु न त आवा कालु तुम्हार॥ ५२॥
</details>

<details><summary>अनुवाद (हिन्दी)</summary>

फिर उस मूर्खसे जबानी यह मेरा उदार (कृपासे भरा हुआ) सन्देश कहना कि सीताजीको देकर उनसे (श्रीरामजीसे) मिलो, नहीं तो तुम्हारा काल आ गया [समझो]॥ ५२॥
</details>

<details open><summary>मूल (चौपाई)</summary>

तुरत नाइ लछिमन पद माथा।  
चले दूत बरनत गुन गाथा॥  
कहत राम जसु लंकाँ आए।  
रावन चरन सीस तिन्ह नाए॥
</details>

<details><summary>अनुवाद (हिन्दी)</summary>

लक्ष्मणजीके चरणोंमें मस्तक नवाकर, श्रीरामजीके गुणोंकी कथा वर्णन करते हुए दूत तुरंत ही चल दिये। श्रीरामजीका यश कहते हुए वे लङ्कामें आये और उन्होंने रावणके चरणोंमें सिर नवाये॥ १॥
</details>

<details open><summary>मूल (चौपाई)</summary>

बिहसि दसानन पूँछी बाता।  
कहसि न सुक आपनि कुसलाता॥  
पुनि कहु खबरि बिभीषन केरी।  
जाहि मृत्यु आई अति नेरी॥
</details>

<details><summary>अनुवाद (हिन्दी)</summary>

दशमुख रावणने हँसकर बात पूछी—अरे शुक! अपनी कुशल क्यों नहीं कहता? फिर उस विभीषणका समाचार सुना, मृत्यु जिसके अत्यन्त निकट आ गयी है॥ २॥
</details>

<details open><summary>मूल (चौपाई)</summary>

करत राज लंका सठ त्यागी।  
होइहि जव कर कीट अभागी॥  
पुनि कहु भालु कीस कटकाई।  
कठिन काल प्रेरित चलि आई॥
</details>

<details><summary>अनुवाद (हिन्दी)</summary>

मूर्खने राज्य करते हुए लङ्काको त्याग दिया। अभागा अब जौका कीड़ा (घुन) बनेगा (जौके साथ जैसे घुन भी पिस जाता है, वैसे ही नर-वानरोंके साथ वह भी मारा जायगा); फिर भालु और वानरोंकी सेनाका हाल कह, जो कठिन कालकी प्रेरणासे यहाँ चली आयी है॥ ३॥
</details>

<details open><summary>मूल (चौपाई)</summary>

जिन्ह के जीवन कर रखवारा।  
भयउ मृदुल चित सिंधु बिचारा॥  
कहु तपसिन्ह कै बात बहोरी।  
जिन्ह के हृदयँ त्रास अति मोरी॥
</details>

<details><summary>अनुवाद (हिन्दी)</summary>

और जिनके जीवनका रक्षक कोमल चित्तवाला बेचारा समुद्र बन गया है (अर्थात् उनके और राक्षसोंके बीचमें यदि समुद्र न होता तो अबतक राक्षस उन्हें मारकर खा गये होते)। फिर उन तपस्वियोंकी बात बता, जिनके हृदयमें मेरा बड़ा डर है॥ ४॥
</details>

<details><summary>Misc Detail</summary>


</details>
