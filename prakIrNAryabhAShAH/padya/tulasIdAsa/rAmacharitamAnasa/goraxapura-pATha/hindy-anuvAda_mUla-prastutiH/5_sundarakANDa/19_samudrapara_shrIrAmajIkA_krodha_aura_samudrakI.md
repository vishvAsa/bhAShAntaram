+++
title = "१९ समुद्रपर श्रीरामजीका क्रोध और समुद्रकी विनती श्रीराम-गुणगानकी महिमा"

+++


## दोहा


<details open><summary>मूल (दोहा)</summary>

बिनय न मानत जलधि जड़ गए तीनि दिन बीति।  
बोले राम सकोप तब भय बिनु होइ न प्रीति॥ ५७॥
</details>

<details><summary>अनुवाद (हिन्दी)</summary>

इधर तीन दिन बीत गये, किन्तु जड समुद्र विनय नहीं मानता। तब श्रीरामजी क्रोधसहित बोले—बिना भयके प्रीति नहीं होती!॥ ५७॥
</details>

<details open><summary>मूल (चौपाई)</summary>

लछिमन बान सरासन आनू।  
सोषौं बारिधि बिसिख कृसानू॥  
सठ सन बिनय कुटिल सन प्रीती।  
सहज कृपन सन सुंदर नीती॥
</details>

<details><summary>अनुवाद (हिन्दी)</summary>

हे लक्ष्मण! धनुष-बाण लाओ, मैं अग्निबाणसे समुद्रको सोख डालूँ। मूर्खसे विनय, कुटिलके साथ प्रीति, स्वाभाविक ही कंजूससे सुन्दर नीति (उदारताका उपदेश),॥ १॥
</details>

<details open><summary>मूल (चौपाई)</summary>

ममता रत सन ग्यान कहानी।  
अति लोभी सन बिरति बखानी॥  
क्रोधिहि सम कामिहि हरिकथा।  
ऊसर बीज बएँ फल जथा॥
</details>

<details><summary>अनुवाद (हिन्दी)</summary>

ममतामें फँसे हुए मनुष्यसे ज्ञानकी कथा, अत्यन्त लोभीसे वैराग्यका वर्णन, क्रोधीसे शम (शान्ति) की बात और कामीसे भगवान् की कथा, इनका वैसा ही फल होता है जैसा ऊसरमें बीज बोनेसे होता है (अर्थात् ऊसरमें बीज बोनेकी भाँति यह सब व्यर्थ जाता है)॥ २॥
</details>

<details open><summary>मूल (चौपाई)</summary>

अस कहि रघुपति चाप चढ़ावा।  
यह मत लछिमन के मन भावा॥  
संधानेउ प्रभु बिसिख कराला।  
उठी उदधि उर अंतर ज्वाला॥
</details>

<details><summary>अनुवाद (हिन्दी)</summary>

ऐसा कहकर श्रीरघुनाथजीने धनुष चढ़ाया। यह मत लक्ष्मणजीके मनको बहुत अच्छा लगा। प्रभुने भयानक [अग्नि] बाण सन्धान किया, जिससे समुद्रके हृदयके अंदर अग्निकी ज्वाला उठी॥ ३॥
</details>

<details open><summary>मूल (चौपाई)</summary>

मकर उरग झष गन अकुलाने।  
जरत जंतु जलनिधि जब जाने॥  
कनक थार भरि मनि गन नाना।  
बिप्र रूप आयउ तजि माना॥
</details>

<details><summary>अनुवाद (हिन्दी)</summary>

मगर, साँप तथा मछलियोंके समूह व्याकुल हो गये। जब समुद्रने जीवोंको जलते जाना, तब सोनेके थालमें अनेक मणियों (रत्नों) को भरकर अभिमान छोड़कर वह ब्राह्मणके रूपमें आया॥ ४॥
</details>

## दोहा


<details open><summary>मूल (दोहा)</summary>

काटेहिं पइ कदरी फरइ कोटि जतन कोउ सींच।  
बिनय न मान खगेस सुनु डाटेहिं पइ नव नीच॥ ५८॥
</details>

<details><summary>अनुवाद (हिन्दी)</summary>

[काकभुशुण्डिजी कहते हैं—] हे गरुड़जी! सुनिये, चाहे कोई करोड़ों उपाय करके सींचे, पर केला तो काटनेपर ही फलता है। नीच विनयसे नहीं मानता, वह डाँटनेपर ही झुकता है (रास्तेपर आता है)॥ ५८॥
</details>

<details open><summary>मूल (चौपाई)</summary>

सभय सिंधु गहि पद प्रभु केरे।  
छमहु नाथ सब अवगुन मेरे॥  
गगन समीर अनल जल धरनी।  
इन्ह कइ नाथ सहज जड़ करनी॥
</details>

<details><summary>अनुवाद (हिन्दी)</summary>

समुद्रने भयभीत होकर प्रभुके चरण पकड़कर कहा—हे नाथ! मेरे सब अवगुण (दोष) क्षमा कीजिये। हे नाथ! आकाश, वायु, अग्नि, जल और पृथ्वी—इन सबकी करनी स्वभावसे ही जड है॥ १॥
</details>

<details open><summary>मूल (चौपाई)</summary>

तव प्रेरित मायाँ उपजाए।  
सृष्टि हेतु सब ग्रंथनि गाए॥  
प्रभु आयसु जेहि कहँ जस अहई।  
सो तेहि भाँति रहें सुख लहई॥
</details>

<details><summary>अनुवाद (हिन्दी)</summary>

आपकी प्रेरणासे मायाने इन्हें सृष्टिके लिये उत्पन्न किया है, सब ग्रन्थोंने यही गाया है। जिसके लिये स्वामीकी जैसी आज्ञा है, वह उसी प्रकारसे रहनेमें सुख पाता है॥ २॥
</details>

<details open><summary>मूल (चौपाई)</summary>

प्रभु भल कीन्ह मोहि सिख दीन्ही।  
मरजादा पुनि तुम्हरी कीन्ही॥  
ढोल गवाँर सूद्र पसु नारी।  
सकल ताड़ना के अधिकारी॥
</details>

<details><summary>अनुवाद (हिन्दी)</summary>

प्रभुने अच्छा किया जो मुझे शिक्षा (दण्ड) दी; किन्तु मर्यादा (जीवोंका स्वभाव) भी आपकी ही बनायी हुई है। ढोल, गँवार, शूद्र, पशु और स्त्री—ये सब शिक्षाके अधिकारी हैं॥ ३॥
</details>

<details open><summary>मूल (चौपाई)</summary>

प्रभु प्रताप मैं जाब सुखाई।  
उतरिहि कटकु न मोरि बड़ाई॥  
प्रभु अग्या अपेल श्रुति गाई।  
करौं सो बेगि जो तुम्हहि सोहाई॥
</details>

<details><summary>अनुवाद (हिन्दी)</summary>

प्रभुके प्रतापसे मैं सूख जाऊँगा और सेना पार उतर जायगी, इसमें मेरी बड़ाई नहीं है (मेरी मर्यादा नहीं रहेगी)। तथापि प्रभुकी आज्ञा अपेल है (अर्थात् आपकी आज्ञाका उल्लङ्घन नहीं हो सकता) ऐसा वेद गाते हैं। अब आपको जो अच्छा लगे, मैं तुरंत वही करूँ॥ ४॥
</details>

## दोहा


<details open><summary>मूल (दोहा)</summary>

सुनत बिनीत बचन अति कह कृपाल मुसुकाइ।  
जेहि बिधि उतरै कपि कटकु तात सो कहहु उपाइ॥ ५९॥
</details>

<details><summary>अनुवाद (हिन्दी)</summary>

समुद्रके अत्यन्त विनीत वचन सुनकर कृपालु श्रीरामजीने मुसकराकर कहा—हे तात! जिस प्रकार वानरोंकी सेना पार उतर जाय, वह उपाय बताओ॥ ५९॥
</details>

<details open><summary>मूल (चौपाई)</summary>

नाथ नील नल कपि द्वौ भाई।  
लरिकाईं रिषि आसिष पाई॥  
तिन्ह कें परस किएँ गिरि भारे।  
तरिहहिं जलधि प्रताप तुम्हारे॥
</details>

<details><summary>अनुवाद (हिन्दी)</summary>

[समुद्रने कहा—] हे नाथ! नील और नल दो वानर भाई हैं। उन्होंने लड़कपनमें ऋषिसे आशीर्वाद पाया था। उनके स्पर्श कर लेनेसे ही भारी-भारी पहाड़ भी आपके प्रतापसे समुद्रपर तैर जायँगे॥ १॥
</details>

<details open><summary>मूल (चौपाई)</summary>

मैं पुनि उर धरि प्रभु प्रभुताई।  
करिहउँ बल अनुमान सहाई॥  
एहि बिधि नाथ पयोधि बँधाइअ।  
जेहिं यह सुजसु लोक तिहुँ गाइअ॥
</details>

<details><summary>अनुवाद (हिन्दी)</summary>

मैं भी प्रभुकी प्रभुताको हृदयमें धारण कर अपने बलके अनुसार (जहाँतक मुझसे बन पड़ेगा) सहायता करूँगा। हे नाथ! इस प्रकार समुद्रको बँधाइये, जिससे तीनों लोकोंमें आपका सुन्दर यश गाया जाय॥ २॥
</details>

<details open><summary>मूल (चौपाई)</summary>

एहिं सर मम उत्तर तट बासी।  
हतहु नाथ खल नर अघ रासी॥  
सुनि कृपाल सागर मन पीरा।  
तुरतहिं हरी राम रनधीरा॥
</details>

<details><summary>अनुवाद (हिन्दी)</summary>

इस बाणसे मेरे उत्तर तटपर रहनेवाले पापके राशि दुष्ट मनुष्योंका वध कीजिये। कृपालु और रणधीर श्रीरामजीने समुद्रके मनकी पीड़ा सुनकर उसे तुरंत ही हर लिया (अर्थात् बाणसे उन दुष्टोंका वध कर दिया)॥ ३॥
</details>

<details open><summary>मूल (चौपाई)</summary>

देखि राम बल पौरुष भारी।  
हरषि पयोनिधि भयउ सुखारी॥  
सकल चरित कहि प्रभुहि सुनावा।  
चरन बंदि पाथोधि सिधावा॥
</details>

<details><summary>अनुवाद (हिन्दी)</summary>

श्रीरामजीका भारी बल और पौरुष देखकर समुद्र हर्षित होकर सुखी हो गया। उसने उन दुष्टोंका सारा चरित्र प्रभुको कह सुनाया। फिर चरणोंकी वन्दना करके समुद्र चला गया॥४॥
</details>

## दोहा


<details open><summary>मूल (दोहा)</summary>

निज भवन गवनेउ सिंधु श्रीरघुपतिहि यह मत भायऊ।  
यह चरित कलि मलहर जथामति दास तुलसी गायऊ॥  
सुख भवन संसय समन दवन बिषाद रघुपति गुन गना।  
तजि सकल आस भरोस गावहि सुनहि संतत सठ मना॥
</details>

<details><summary>अनुवाद (हिन्दी)</summary>

समुद्र अपने घर चला गया, श्रीरघुनाथजीको यह मत (उसकी सलाह) अच्छा लगा। यह चरित्र कलियुगके पापोंको हरनेवाला है, इसे तुलसीदासने अपनी बुद्धिके अनुसार गाया है। श्रीरघुनाथजीके गुणसमूह सुखके धाम, सन्देहका नाश करनेवाले और विषादका दमन करनेवाले हैं। अरे मूर्ख मन! तू संसारका सब आशा-भरोसा त्यागकर निरन्तर इन्हें गा और सुन।
</details>

## दोहा


<details open><summary>मूल (दोहा)</summary>

सकल सुमंगल दायक रघुनायक गुन गान।  
सादर सुनहिं ते तरहिं भव सिंधु बिना जलजान॥६०॥
</details>

<details><summary>अनुवाद (हिन्दी)</summary>

श्रीरघुनाथजीका गुणगान सम्पूर्ण सुन्दर मङ्गलोंका देनेवाला है। जो इसे आदरसहित सुनेंगे, वे बिना किसी जहाज (अन्य साधन) के ही भवसागरको तर जायँगे॥६०॥
</details>

<details><summary>भागसूचना</summary>

मासपारायण, चौबीसवाँ विश्राम
</details>

<details open><summary>मूलम् (समाप्तिः)</summary>

इति श्रीमद्रामचरितमानसे सकलकलिकलुषविध्वंसने पञ्चमः सोपानः समाप्तः।
</details>

<details><summary>अनुवाद (समाप्ति)</summary>

कलियुगके समस्त पापोंका नाश करनेवाले श्रीरामचरितमानसका  
यह पाँचवाँ सोपान समाप्त हुआ।
</details>

<details open><summary>मूलम् (समाप्तिः)</summary>

(सुन्दरकाण्ड समाप्त)
</details>

<details><summary>Misc Detail</summary>

॥श्रीगणेशाय नमः॥  
श्रीजानकीवल्लभो विजयते
</details>

<details><summary>भागसूचना</summary>

श्रीरामचरितमानस (षष्ठ सोपान)
</details>