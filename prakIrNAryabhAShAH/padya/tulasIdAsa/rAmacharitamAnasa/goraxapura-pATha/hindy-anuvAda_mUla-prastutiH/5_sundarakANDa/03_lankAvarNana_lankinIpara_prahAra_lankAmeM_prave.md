+++
title = "०३ लङ्कावर्णन, लङ्किनीपर प्रहार, लङ्कामें प्रवेश"

+++


<details open><summary>मूल (चौपाई)</summary>

नाना तरु फल फूल सुहाए।  
खग मृग बृंद देखि मन भाए॥  
सैल बिसाल देखि एक आगें।  
ता पर धाइ चढ़ेउ भय त्यागें॥
</details>

<details><summary>अनुवाद (हिन्दी)</summary>

अनेकों प्रकारके वृक्ष फल-फूलसे शोभित हैं। पक्षी और पशुओंके समूहको देखकर तो वे मनमें [बहुत ही] प्रसन्न हुए। सामने एक विशाल पर्वत देखकर हनुमान् जी भय त्यागकर उसपर दौड़कर जा चढ़े॥ ४॥
</details>

<details open><summary>मूल (चौपाई)</summary>

उमा न कछु कपि कै अधिकाई।  
प्रभु प्रताप जो कालहि खाई॥  
गिरि पर चढ़ि लंका तेहिं देखी।  
कहि न जाइ अति दुर्ग बिसेषी॥
</details>

<details><summary>अनुवाद (हिन्दी)</summary>

[शिवजी कहते हैं—] हे उमा! इसमें वानर हनुमान् की कुछ बड़ाई नहीं है। यह प्रभुका प्रताप है, जो कालको भी खा जाता है। पर्वतपर चढ़कर उन्होंने लङ्का देखी। बहुत ही बड़ा किला है, कुछ कहा नहीं जाता॥ ५॥
</details>

<details open><summary>मूल (चौपाई)</summary>

अति उतंग जलनिधि चहु पासा।  
कनक कोट कर परम प्रकासा॥
</details>

<details><summary>अनुवाद (हिन्दी)</summary>

वह अत्यन्त ऊँचा है, उसके चारों ओर समुद्र है। सोनेके परकोटे (चहारदीवारी) का परम प्रकाश हो रहा है॥ ६॥
</details>

## छंद


<details open><summary>मूल (दोहा)</summary>

कनक कोट बिचित्र मनि कृत सुंदरायतना घना।  
चउहट्ट हट्ट सुबट्ट बीथीं चारु पुर बहु बिधि बना॥  
गज बाजि खच्चर निकर पदचर रथ बरूथन्हि को गनै।  
बहुरूप निसिचर जूथ अतिबल सेन बरनत नहिं बनै॥
</details>

<details><summary>अनुवाद (हिन्दी)</summary>

विचित्र मणियोंसे जड़ा हुआ सोनेका परकोटा है, उसके अंदर बहुत-से सुन्दर-सुन्दर घर हैं। चौराहे, बाजार, सुन्दर मार्ग और गलियाँ हैं; सुन्दर नगर बहुत प्रकारसे सजा हुआ है। हाथी, घोड़े, खच्चरोंके समूह तथा पैदल और रथोंके समूहोंको कौन गिन सकता है! अनेक रूपोंके राक्षसोंके दल हैं, उनकी अत्यन्त बलवती सेना वर्णन करते नहीं बनती॥ १॥
</details>

<details open><summary>मूल (दोहा)</summary>

बन बाग उपबन बाटिका सर कूप बापीं सोहहीं।  
नर नाग सुर गंधर्ब कन्या रूप मुनि मन मोहहीं॥  
कहुँ माल देह बिसाल सैल समान अतिबल गर्जहीं।  
नाना अखारेन्ह भिरहिं बहुबिधि एक एकन्ह तर्जहीं॥
</details>

<details><summary>अनुवाद (हिन्दी)</summary>

वन, बाग, उपवन (बगीचे), फुलवाड़ी, तालाब, कुएँ और बावलियाँ सुशोभित हैं। मनुष्य, नाग, देवताओं और गन्धर्वोंकी कन्याएँ अपने सौन्दर्यसे मुनियोंके भी मनोंको मोहे लेती हैं। कहीं पर्वतके समान विशाल शरीरवाले बड़े ही बलवान् मल्ल (पहलवान) गरज रहे हैं। वे अनेकों अखाड़ोंमें बहुत प्रकारसे भिड़ते और एक-दूसरेको ललकारते हैं॥ २॥
</details>

<details open><summary>मूल (दोहा)</summary>

करि जतन भट कोटिन्ह बिकट तन नगर चहुँ दिसि रच्छहीं।  
कहुँ महिष मानुष धेनु खर अज खल निसाचर भच्छहीं॥  
एहि लागि तुलसीदास इन्ह की कथा कछु एक है कही।  
रघुबीर सर तीरथ सरीरन्हि त्यागि गति पैहहिं सही॥
</details>

<details><summary>अनुवाद (हिन्दी)</summary>

भयंकर शरीरवाले करोड़ों योद्धा यत्न करके (बड़ी सावधानीसे) नगरकी चारों दिशाओंमें (सब ओरसे) रखवाली करते हैं। कहीं दुष्ट राक्षस भैंसों, मनुष्यों, गायों, गदहों और बकरोंको खा रहे हैं। तुलसीदासने इनकी कथा इसीलिये कुछ थोड़ी-सी कही है कि ये निश्चय ही श्रीरामचन्द्रजीके बाणरूपी तीर्थमें शरीरोंको त्यागकर परमगति पावेंगे॥ ३॥
</details>

## दोहा


<details open><summary>मूल (दोहा)</summary>

पुर रखवारे देखि बहु कपि मन कीन्ह बिचार।  
अति लघु रूप धरौं निसि नगर करौं पइसार॥ ३॥
</details>

<details><summary>अनुवाद (हिन्दी)</summary>

नगरके बहुसंख्यक रखवालोंको देखकर हनुमान् जी ने मनमें विचार किया कि अत्यन्त छोटा रूप धरूँ और रातके समय नगरमें प्रवेश करूँ॥ ३॥
</details>

<details open><summary>मूल (चौपाई)</summary>

मसक समान रूप कपि धरी।  
लंकहि चलेउ सुमिरि नरहरी॥  
नाम लंकिनी एक निसिचरी।  
सो कह चलेसि मोहि निंदरी॥
</details>

<details><summary>अनुवाद (हिन्दी)</summary>

हनुमान् जी मच्छरके समान (छोटा-सा) रूप धारण कर नररूपसे लीला करनेवाले भगवान् श्रीरामचन्द्रजीका स्मरण करके लङ्काको चले। [लङ्काके द्वारपर] लङ्किनी नामकी एक राक्षसी रहती थी। वह बोली—मेरा निरादर करके (बिना मुझसे पूछे) कहाँ चला जा रहा है?॥ १॥
</details>

<details open><summary>मूल (चौपाई)</summary>

जानेहि नहीं मरमु सठ मोरा।  
मोर अहार जहाँ लगि चोरा॥  
मुठिका एक महा कपि हनी।  
रुधिर बमत धरनीं ढनमनी॥
</details>

<details><summary>अनुवाद (हिन्दी)</summary>

हे मूर्ख! तूने मेरा भेद नहीं जाना? जहाँतक (जितने) चोर हैं, वे सब मेरे आहार हैं। महाकपि हनुमान् जीने उसे एक घूँसा मारा, जिससे वह खूनकी उलटी करती हुई पृथ्वीपर लुढ़क पड़ी॥ २॥
</details>

<details open><summary>मूल (चौपाई)</summary>

पुनि संभारि उठी सो लंका।  
जोरि पानि कर बिनय ससंका॥  
जब रावनहि ब्रह्म बर दीन्हा।  
चलत बिरंचि कहा मोहि चीन्हा॥
</details>

<details><summary>अनुवाद (हिन्दी)</summary>

वह लङ्किनी फिर अपनेको सँभालकर उठी और डरके मारे हाथ जोड़कर विनती करने लगी। [वह बोली—] रावणको जब ब्रह्माजीने वर दिया था, तब चलते समय उन्होंने मुझे राक्षसोंके विनाशकी यह पहचान बता दी थी कि—॥ ३॥
</details>

<details open><summary>मूल (चौपाई)</summary>

बिकल होसि तैं कपि कें मारे।  
तब जानेसु निसिचर संघारे॥  
तात मोर अति पुन्य बहूता।  
देखेउँ नयन राम कर दूता॥
</details>

<details><summary>अनुवाद (हिन्दी)</summary>

जब तू बंदरके मारनेसे व्याकुल हो जाय, तब तू राक्षसोंका संहार हुआ जान लेना। हे तात! मेरे बड़े पुण्य हैं, जो मैं श्रीरामचन्द्रजीके दूत (आप) को नेत्रोंसे देख पायी॥ ४॥
</details>

## दोहा


<details open><summary>मूल (दोहा)</summary>

तात स्वर्ग अपबर्ग सुख धरिअ तुला एक अंग।  
तूल न ताहि सकल मिलि जो सुख लव सतसंग॥ ४॥
</details>

<details><summary>अनुवाद (हिन्दी)</summary>

हे तात! स्वर्ग और मोक्षके सब सुखोंको तराजूके एक पलड़ेमें रखा जाय, तो भी वे सब मिलकर [दूसरे पलड़ेपर रखे हुए] उस सुखके बराबर नहीं हो सकते, जो लव (क्षण)-मात्रके सत्सङ्गसे होता है॥ ४॥
</details>

<details open><summary>मूल (चौपाई)</summary>

प्रबिसि नगर कीजे सब काजा।  
हृदयँ राखि कोसलपुर राजा॥  
गरल सुधा रिपु करहिं मिताई।  
गोपद सिंधु अनल सितलाई॥
</details>

<details><summary>अनुवाद (हिन्दी)</summary>

अयोध्यापुरीके राजा श्रीरघुनाथजीको हृदयमें रखे हुए नगरमें प्रवेश करके सब काम कीजिये। उसके लिये विष अमृत हो जाता है, शत्रु मित्रता करने लगते हैं, समुद्र गायके खुरके बराबर हो जाता है, अग्निमें शीतलता आ जाती है॥ १॥
</details>

<details open><summary>मूल (चौपाई)</summary>

गरुड़ सुमेरु रेनु सम ताही।  
राम कृपा करि चितवा जाही॥  
अति लघु रूप धरेउ हनुमाना।  
पैठा नगर सुमिरि भगवाना॥
</details>

<details><summary>अनुवाद (हिन्दी)</summary>

और हे गरुड़जी! सुमेरु पर्वत उसके लिये रजके समान हो जाता है, जिसे श्रीरामचन्द्रजीने एक बार कृपा करके देख लिया। तब हनुमान् जीने बहुत ही छोटा रूप धारण किया और भगवान् का स्मरण करके नगरमें प्रवेश किया॥ २॥
</details>

<details open><summary>मूल (चौपाई)</summary>

मंदिर मंदिर प्रति करि सोधा।  
देखे जहँ तहँ अगनित जोधा॥  
गयउ दसानन मंदिर माहीं।  
अति बिचित्र कहि जात सो नाहीं॥
</details>

<details><summary>अनुवाद (हिन्दी)</summary>

उन्होंने एक-एक (प्रत्येक) महलकी खोज की। जहाँ-तहाँ असंख्य योद्धा देखे। फिर वे रावणके महलमें गये। वह अत्यन्त विचित्र था, जिसका वर्णन नहीं हो सकता॥ ३॥
</details>

<details open><summary>मूल (चौपाई)</summary>

सयन किएँ देखा कपि तेही।  
मंदिर महुँ न दीखि बैदेही॥  
भवन एक पुन दीख सुहावा।  
हरि मंदिर तहँ भिन्न बनावा॥
</details>

<details><summary>अनुवाद (हिन्दी)</summary>

हनुमान् जीने उस (रावण) को शयन किये देखा; परन्तु महलमें जानकीजी नहीं दिखायी दीं। फिर एक सुन्दर महल दिखायी दिया। वहाँ (उसमें) भगवान् का एक अलग मन्दिर बना हुआ था॥ ४॥
</details>

<details><summary>Misc Detail</summary>


</details>
