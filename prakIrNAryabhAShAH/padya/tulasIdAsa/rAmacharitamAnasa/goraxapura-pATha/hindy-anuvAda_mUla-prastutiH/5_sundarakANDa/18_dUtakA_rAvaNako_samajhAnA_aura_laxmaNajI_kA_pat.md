+++
title = "१८ दूतका रावणको समझाना और लक्ष्मणजी का पत्र देना"

+++


## दोहा


<details open><summary>मूल (दोहा)</summary>

की भइ भेंट कि फिरि गए श्रवन सुजसु सुनि मोर।  
कहसि न रिपु दल तेज बल बहुत चकित चित तोर॥ ५३॥
</details>

<details><summary>अनुवाद (हिन्दी)</summary>

उनसे तेरी भेंट हुई या वे कानोंसे मेरा सुयश सुनकर ही लौट गये? शत्रुसेनाका तेज और बल बताता क्यों नहीं? तेरा चित्त बहुत ही चकित (भौंचक्का-सा) हो रहा है॥ ५३॥
</details>

<details open><summary>मूल (चौपाई)</summary>

नाथ कृपा करि पूँछेहु जैसें।  
मानहु कहा क्रोध तजि तैसें॥  
मिला जाइ जब अनुज तुम्हारा।  
जातहिं राम तिलक तेहि सारा॥
</details>

<details><summary>अनुवाद (हिन्दी)</summary>

[दूतने कहा—] हे नाथ! आपने जैसे कृपा करके पूछा है, वैसे ही क्रोध छोड़कर मेरा कहना मानिये (मेरी बातपर विश्वास कीजिये)। जब आपका छोटा भाई श्रीरामजीसे जाकर मिला, तब उसके पहुँचते ही श्रीरामजीने उसको राजतिलक कर दिया॥ १॥
</details>

<details open><summary>मूल (चौपाई)</summary>

रावन दूत हमहि सुनि काना।  
कपिन्ह बाँधि दीन्हे दुख नाना॥  
श्रवन नासिका काटैं लागे।  
राम सपथ दीन्हें हम त्यागे॥
</details>

<details><summary>अनुवाद (हिन्दी)</summary>

हम रावणके दूत हैं, यह कानोंसे सुनकर वानरोंने हमें बाँधकर बहुत कष्ट दिये, यहाँतक कि वे हमारे नाक-कान काटने लगे। श्रीरामजीकी शपथ दिलानेपर कहीं उन्होंने हमको छोड़ा॥ २॥
</details>

<details open><summary>मूल (चौपाई)</summary>

पूँछिहु नाथ राम कटकाई।  
बदन कोटि सत बरनि न जाई॥  
नाना बरन भालु कपि धारी।  
बिकटानन बिसाल भयकारी॥
</details>

<details><summary>अनुवाद (हिन्दी)</summary>

हे नाथ! आपने श्रीरामजीकी सेना पूछी; सो वह तो सौ करोड़ मुखोंसे भी वर्णन नहीं की जा सकती। अनेकों रंगोंके भालु और वानरोंकी सेना है, जो भयंकर मुखवाले, विशाल शरीरवाले और भयानक हैं॥ ३॥
</details>

<details open><summary>मूल (चौपाई)</summary>

जेहिं पुर दहेउ हतेउ सुत तोरा।  
सकल कपिन्ह महँ तेहि बलु थोरा॥  
अमित नाम भट कठिन कराला।  
अमित नाग बल बिपुल बिसाला॥
</details>

<details><summary>अनुवाद (हिन्दी)</summary>

जिसने नगरको जलाया और आपके पुत्र अक्षयकुमारको मारा, उसका बल तो सब वानरोंमें थोड़ा है। असंख्य नामोंवाले बड़े ही कठोर और भयंकर योद्धा हैं। उनमें असंख्य हाथियोंका बल है और वे बड़े ही विशाल हैं॥ ४॥
</details>

## दोहा


<details open><summary>मूल (दोहा)</summary>

द्विबिद मयंद नील नल अंगद गद बिकटासि।  
दधिमुख केहरि निसठ सठ जामवंत बलरासि॥ ५४॥
</details>

<details><summary>अनुवाद (हिन्दी)</summary>

द्विविद, मयंद, नील, नल, अंगद, गद, विकटास्य, दधिमुख, केसरी, निशठ, शठ और जाम्बवान्—ये सभी बलकी राशि हैं॥ ५४॥
</details>

<details open><summary>मूल (चौपाई)</summary>

ए कपि सब सुग्रीव समाना।  
इन्ह सम कोटिन्ह गनइ को नाना॥  
राम कृपाँ अतुलित बल तिन्हहीं।  
तृन समान त्रैलोकहि गनहीं॥
</details>

<details><summary>अनुवाद (हिन्दी)</summary>

ये सब वानर बलमें सुग्रीवके समान हैं और इनके-जैसे [एक-दो नहीं] करोड़ों हैं, उन बहुत-सोंको गिन ही कौन सकता है? श्रीरामजीकी कृपासे उनमें अतुलनीय बल है। वे तीनों लोकोंको तृणके समान [तुच्छ] समझते हैं॥ १॥
</details>

<details open><summary>मूल (चौपाई)</summary>

अस मैं सुना श्रवन दसकंधर।  
पदुम अठारह जूथप बंदर॥  
नाथ कटक महँ सो कपि नाहीं।  
जो न तुम्हहि जीतै रन माहीं॥
</details>

<details><summary>अनुवाद (हिन्दी)</summary>

हे दशग्रीव! मैंने कानोंसे ऐसा सुना है कि अठारह पद्म तो अकेले वानरोंके सेनापति हैं। हे नाथ! उस सेनामें ऐसा कोई वानर नहीं है, जो आपको रणमें न जीत सके॥ २॥
</details>

<details open><summary>मूल (चौपाई)</summary>

परम क्रोध मीजहिं सब हाथा।  
आयसु पै न देहिं रघुनाथा॥  
सोषहिं सिंधु सहित झष ब्याला।  
पूरहिं न त भरि कुधर बिसाला॥
</details>

<details><summary>अनुवाद (हिन्दी)</summary>

सब-के-सब अत्यन्त क्रोधसे हाथ मीजते हैं। पर श्रीरघुनाथजी उन्हें आज्ञा नहीं देते। हम मछलियों और साँपोंसहित समुद्रको सोख लेंगे। नहीं तो, बड़े-बड़े पर्वतोंसे उसे भरकर पूर (पाट) देंगे॥ ३॥
</details>

<details open><summary>मूल (चौपाई)</summary>

मर्दि गर्द मिलवहिं दससीसा।  
ऐसेइ बचन कहहिं सब कीसा॥  
गर्जहिं तर्जहिं सहज असंका।  
मानहुँ ग्रसन चहत हहिं लंका॥
</details>

<details><summary>अनुवाद (हिन्दी)</summary>

और रावणको मसलकर धूलमें मिला देंगे। सब वानर ऐसे ही वचन कह रहे हैं। सब सहज ही निडर हैं; इस प्रकार गरजते और डपटते हैं मानो लङ्काको निगल ही जाना चाहते हैं॥ ४॥
</details>

## दोहा


<details open><summary>मूल (दोहा)</summary>

सहज सूर कपि भालु सब पुनि सिर पर प्रभु राम।  
रावन काल कोटि कहुँ जीति सकहिं संग्राम॥ ५५॥
</details>

<details><summary>अनुवाद (हिन्दी)</summary>

सब वानर-भालू सहज ही शूरवीर हैं फिर उनके सिरपर प्रभु (सर्वेश्वर) श्रीरामजी हैं। हे रावण! वे संग्राममें करोड़ों कालोंको जीत सकते हैं॥ ५५॥
</details>

<details open><summary>मूल (चौपाई)</summary>

राम तेज बल बुधि बिपुलाई।  
सेष सहस सत सकहिं न गाई॥  
सक सर एक सोषि सत सागर।  
तव भ्रातहि पूँछेउ नय नागर॥
</details>

<details><summary>अनुवाद (हिन्दी)</summary>

श्रीरामचन्द्रजीके तेज (सामर्थ्य), बल और बुद्धिकी अधिकताको लाखों शेष भी नहीं गा सकते। वे एक ही बाणसे सैकड़ों समुद्रोंको सोख सकते हैं, परन्तु नीतिनिपुण श्रीरामजीने [नीतिकी रक्षाके लिये] आपके भाईसे उपाय पूछा॥ १॥
</details>

<details open><summary>मूल (चौपाई)</summary>

तासु बचन सुनि सागर पाहीं।  
मागत पंथ कृपा मन माहीं॥  
सुनत बचन बिहसा दससीसा।  
जौं असि मति सहाय कृत कीसा॥
</details>

<details><summary>अनुवाद (हिन्दी)</summary>

उनके (आपके भाईके) वचन सुनकर वे (श्रीरामजी) समुद्रसे राह माँग रहे हैं, उनके मनमें कृपा भरी है [इसलिये वे उसे सोखते नहीं]। दूतके ये वचन सुनते ही रावण खूब हँसा [और बोला—] जब ऐसी बुद्धि है, तभी तो वानरोंको सहायक बनाया है॥ २॥
</details>

<details open><summary>मूल (चौपाई)</summary>

सहज भीरु कर बचन दृढ़ाई।  
सागर सन ठानी मचलाई॥  
मूढ़ मृषा का करसि बड़ाई।  
रिपु बल बुद्धि थाह मैं पाई॥
</details>

<details><summary>अनुवाद (हिन्दी)</summary>

स्वाभाविक ही डरपोक विभीषणके वचनको प्रमाण करके उन्होंने समुद्रसे मचलना (बालहठ) ठाना है। अरे मूर्ख! झूठी बड़ाई क्या करता है! बस, मैंने शत्रु (राम) के बल और बुद्धिकी थाह पा ली॥ ३॥
</details>

<details open><summary>मूल (चौपाई)</summary>

सचिव सभीत बिभीषन जाकें।  
बिजय बिभूति कहाँ जग ताकें॥  
सुनि खल बचन दूत रिस बाढ़ी।  
समय बिचारि पत्रिका काढ़ी॥
</details>

<details><summary>अनुवाद (हिन्दी)</summary>

जिसके विभीषण-जैसा डरपोक मन्त्री हो, उसे जगत् में विजय और विभूति (ऐश्वर्य) कहाँ! दुष्ट रावणके वचन सुनकर दूतको क्रोध बढ़ आया। उसने मौका समझकर पत्रिका निकाली॥ ४॥
</details>

<details open><summary>मूल (चौपाई)</summary>

रामानुज दीन्ही यह  पाती।  
नाथ बचाइ जुड़ावहु छाती॥  
बिहसि बाम कर लीन्ही रावन।  
सचिव बोलि सठ लाग बचावन॥
</details>

<details><summary>अनुवाद (हिन्दी)</summary>

[और कहा—] श्रीरामजीके छोटे भाई लक्ष्मणने यह पत्रिका दी है। हे नाथ! इसे बचवाकर छाती ठंडी कीजिये। रावणने हँसकर उसे बायें हाथसे लिया और मन्त्रीको बुलवाकर वह मूर्ख उसे बँचाने लगा॥ ५॥
</details>

## दोहा


<details open><summary>मूल (दोहा)</summary>

बातन्ह मनहि रिझाइ सठ जनि घालसि कुल खीस।  
राम बिरोध न उबरसि सरन बिष्नु अज ईस॥ ५६(क)॥
</details>

<details><summary>अनुवाद (हिन्दी)</summary>

[पत्रिकामें लिखा था—] अरे मूर्ख! केवल बातोंसे ही मनको रिझाकर अपने कुलको नष्ट-भ्रष्ट न कर! श्रीरामजीसे विरोध करके तू विष्णु, ब्रह्मा और महेशकी शरण जानेपर भी नहीं बचेगा॥ ५६(क)॥
</details>

<details open><summary>मूल (दोहा)</summary>

की तजि मान अनुज इव प्रभु पद पंकज भृंग।  
होहि कि राम सरानल खल कुल सहित पतंग॥ ५६(ख)॥
</details>

<details><summary>अनुवाद (हिन्दी)</summary>

या तो अभिमान छोड़कर अपने छोटे भाई विभीषणकी भाँति प्रभुके चरण-कमलोंका भ्रमर बन जा। अथवा रे दुष्ट! श्रीरामजीके बाणरूपी अग्निमें परिवारसहित पतिंगा हो जा (दोनोंमेंसे जो अच्छा लगे सो कर)॥ ५६(ख)॥
</details>

<details open><summary>मूल (चौपाई)</summary>

सुनत सभय मन मुख मुसुकाई।  
कहत दसानन सबहि सुनाई॥  
भूमि परा कर गहत अकासा।  
लघु तापस कर बाग बिलासा॥
</details>

<details><summary>अनुवाद (हिन्दी)</summary>

पत्रिका सुनते ही रावण मनमें भयभीत हो गया, परन्तु मुखसे (ऊपरसे) मुसकराता हुआ वह सबको सुनाकर कहने लगा—जैसे कोई पृथ्वीपर पड़ा हुआ हाथसे आकाशको पकड़नेकी चेष्टा करता हो, वैसे ही यह छोटा तपस्वी (लक्ष्मण) वाग्विलास करता है (डींग हाँकता है)॥ १॥
</details>

<details open><summary>मूल (चौपाई)</summary>

कह सुक नाथ सत्य सब बानी।  
समुझहु छाड़ि प्रकृति अभिमानी॥  
सुनहु बचन मम परिहरि क्रोधा।  
नाथ राम सन तजहु बिरोधा॥
</details>

<details><summary>अनुवाद (हिन्दी)</summary>

शुक (दूत) ने कहा—हे नाथ! अभिमानी स्वभावको छोड़कर [इस पत्रमें लिखी] सब बातोंको सत्य समझिये। क्रोध छोड़कर मेरा वचन सुनिये। हे नाथ! श्रीरामजीसे वैर त्याग दीजिये॥ २॥
</details>

<details open><summary>मूल (चौपाई)</summary>

अति कोमल रघुबीर सुभाऊ।  
जद्यपि अखिल लोक कर राऊ॥  
मिलत कृपा तुम्ह पर प्रभु करिही।  
उर अपराध न एकउ धरिही॥
</details>

<details><summary>अनुवाद (हिन्दी)</summary>

यद्यपि श्रीरघुवीर समस्त लोकोंके स्वामी हैं, पर उनका स्वभाव अत्यन्त ही कोमल है। मिलते ही प्रभु आपपर कृपा करेंगे और आपका एक भी अपराध वे हृदयमें नहीं रखेंगे॥ ३॥
</details>

<details open><summary>मूल (चौपाई)</summary>

जनकसुता रघुनाथहि दीजे।  
एतना कहा मोर प्रभु कीजे॥  
जब तेहिं कहा देन बैदेही।  
चरन प्रहार कीन्ह सठ तेही॥
</details>

<details><summary>अनुवाद (हिन्दी)</summary>

जानकीजी श्रीरघुनाथजीको दे दीजिये। हे प्रभु! इतना कहना मेरा कीजिये। जब उस (दूत) ने जानकीजीको देनेके लिये कहा, तब दुष्ट रावणने उसको लात मारी॥ ४॥
</details>

<details open><summary>मूल (चौपाई)</summary>

नाइ चरन सिरु चला सो तहाँ।  
कृपासिंधु रघुनायक जहाँ॥  
करि प्रनामु निज कथा सुनाई।  
राम कृपाँ आपनि गति पाई॥
</details>

<details><summary>अनुवाद (हिन्दी)</summary>

वह भी [विभीषणकी भाँति] चरणोंमें सिर नवाकर वहीं चला, जहाँ कृपासागर श्रीरघुनाथजी थे। प्रणाम करके उसने अपनी कथा सुनायी और श्रीरामजीकी कृपासे अपनी गति (मुनिका स्वरूप) पायी॥ ५॥
</details>

<details open><summary>मूल (चौपाई)</summary>

रिषि अगस्ति कीं साप भवानी।  
राछस भयउ रहा मुनि ग्यानी॥  
बंदि राम पद बारहिं बारा।  
मुनि निज आश्रम कहुँ पगु धारा॥
</details>

<details><summary>अनुवाद (हिन्दी)</summary>

(शिवजी कहते हैं—) हे भवानी! वह ज्ञानी मुनि था, अगस्त्य ऋषिके शापसे राक्षस हो गया था। बार-बार श्रीरामजीके चरणोंकी वन्दना करके वह मुनि अपने आश्रमको चला गया॥ ६॥
</details>

<details><summary>Misc Detail</summary>


</details>
