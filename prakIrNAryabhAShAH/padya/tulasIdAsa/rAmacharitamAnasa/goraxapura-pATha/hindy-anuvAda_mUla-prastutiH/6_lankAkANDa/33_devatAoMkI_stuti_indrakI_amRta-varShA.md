+++
title = "३३ देवताओंकी स्तुति, इन्द्रकी अमृत-वर्षा"

+++


## दोहा


<details open><summary>मूल (दोहा)</summary>

बरषहिं सुमन हरषि सुर बाजहिं गगन निसान।  
गावहिं किंनर सुरबधू नाचहिं चढ़ीं बिमान॥ १०९(क)॥
</details>

<details><summary>अनुवाद (हिन्दी)</summary>

देवता हर्षित होकर फूल बरसाने लगे। आकाशमें डंके बजने लगे। किन्नर गाने लगे। विमानोंपर चढ़ी अप्सराएँ नाचने लगीं॥ १०९(क)॥
</details>

<details open><summary>मूल (दोहा)</summary>

जनकसुता समेत प्रभु सोभा अमित अपार।  
देखि भालु कपि हरषे जय रघुपति सुख सार॥ १०९(ख)॥
</details>

<details><summary>अनुवाद (हिन्दी)</summary>

श्रीजानकीजीसहित प्रभु श्रीरामचन्द्रजीकी अपरिमित और अपार शोभा देखकर रीछ-वानर हर्षित हो गये और सुखके सार श्रीरघुनाथजीकी जय बोलने लगे॥ १०९(ख)॥
</details>

<details open><summary>मूल (चौपाई)</summary>

तब रघुपति अनुसासन पाई।  
मातलि चलेउ चरन सिरु नाई॥  
आए देव सदा स्वारथी।  
बचन कहहिं जनु परमारथी॥
</details>

<details><summary>अनुवाद (हिन्दी)</summary>

तब श्रीरघुनाथजीकी आज्ञा पाकर इन्द्रका सारथि मातलि चरणोंमें सिर नवाकर (रथ लेकर) चला गया। तदनन्तर सदाके स्वार्थी देवता आये। वे ऐसे वचन कह रहे हैं मानो बड़े परमार्थी हों॥ १॥
</details>

<details open><summary>मूल (चौपाई)</summary>

दीन बंधु दयाल रघुराया।  
देव कीन्हि देवन्ह पर दाया॥  
बिस्व द्रोह रत यह खल कामी।  
निज अघ गयउ कुमारगगामी॥
</details>

<details><summary>अनुवाद (हिन्दी)</summary>

हे दीनबन्धु! हे दयालु रघुराज! हे परमदेव! आपने देवताओंपर बड़ी दया की। विश्वके द्रोहमें तत्पर यह दुष्ट, कामी और कुमार्गपर चलनेवाला रावण अपने ही पापसे नष्ट हो गया॥ २॥
</details>

<details open><summary>मूल (चौपाई)</summary>

तुम्ह समरूप ब्रह्म अबिनासी।  
सदा एकरस सहज उदासी॥  
अकल अगुन अज अनघ अनामय।  
अजित अमोघसक्ति करुनामय॥
</details>

<details><summary>अनुवाद (हिन्दी)</summary>

आप समरूप, ब्रह्म, अविनाशी, नित्य, एकरस, स्वभावसे ही उदासीन (शत्रु-मित्र-भावरहित), अखण्ड, निर्गुण (मायिक गुणोंसे रहित), अजन्मा, निष्पाप, निर्विकार, अजेय, अमोघशक्ति (जिनकी शक्ति कभी व्यर्थ नहीं होती) और दयामय हैं॥ ३॥
</details>

<details open><summary>मूल (चौपाई)</summary>

मीन कमठ सूकर नरहरी।  
बामन परसुराम बपु धरी॥  
जब जब नाथ सुरन्ह दुखु पायो।  
नाना तनु धरि तुम्हइँ नसायो॥
</details>

<details><summary>अनुवाद (हिन्दी)</summary>

आपने ही मत्स्य, कच्छप, वाराह, नृसिंह, वामन और परशुरामके शरीर धारण किये। हे नाथ! जब-जब देवताओंने दुःख पाया, तब-तब अनेकों शरीर धारण करके आपने ही उनका दुःख नाश किया॥ ४॥
</details>

<details open><summary>मूल (चौपाई)</summary>

यह खल मलिन सदा सुरद्रोही।  
काम लोभ मद रत अति कोही॥  
अधम सिरोमनि तव पद पावा।  
यह हमरें मन बिसमय आवा॥
</details>

<details><summary>अनुवाद (हिन्दी)</summary>

यह दुष्ट मलिनहृदय, देवताओंका नित्य शत्रु, काम, लोभ और मदके परायण तथा अत्यन्त क्रोधी था। ऐसे अधमोंके शिरोमणिने भी आपका परमपद पा लिया। इस बातका हमारे मनमें आश्चर्य हुआ॥ ५॥
</details>

<details open><summary>मूल (चौपाई)</summary>

हम देवता परम अधिकारी।  
स्वारथ रत प्रभु भगति बिसारी॥  
भव प्रबाहँ संतत हम परे।  
अब प्रभु पाहि सरन अनुसरे॥
</details>

<details><summary>अनुवाद (हिन्दी)</summary>

हम देवता श्रेष्ठ अधिकारी होकर भी स्वार्थपरायण हो आपकी भक्तिको भुलाकर निरन्तर भवसागरके प्रवाह (जन्म-मृत्युके चक्र) में पड़े हैं। अब हे प्रभो! हम आपकी शरणमें आ गये हैं, हमारी रक्षा कीजिये॥ ६॥
</details>

## दोहा


<details open><summary>मूल (दोहा)</summary>

करि बिनती सुर सिद्ध सब रहे जहँ तहँ कर जोरि।  
अति सप्रेम तन पुलकि बिधि अस्तुति करत बहोरि॥ ११०॥
</details>

<details><summary>अनुवाद (हिन्दी)</summary>

विनती करके देवता और सिद्ध सब जहाँ-के-तहाँ हाथ जोड़े खड़े रहे। तब अत्यन्त प्रेमसे पुलकितशरीर होकर ब्रह्माजी स्तुति करने लगे—॥ ११०॥
</details>

<details open><summary>मूल (चौपाई)</summary>

जय राम सदा सुखधाम हरे।  
रघुनायक सायक चाप धरे॥  
भव बारन दारन सिंह प्रभो।  
गुन सागर नागर नाथ बिभो॥
</details>

<details><summary>अनुवाद (हिन्दी)</summary>

हे नित्य सुखधाम और (दुःखोंको हरनेवाले) हरि! हे धनुष-बाण धारण किये हुए रघुनाथजी! आपकी जय हो। हे प्रभो! आप भव (जन्म-मरण) रूपी हाथीको विदीर्ण करनेके लिये सिंहके समान हैं। हे नाथ! हे सर्वव्यापक! आप गुणोंके समुद्र और परम चतुर हैं॥ १॥
</details>

<details open><summary>मूल (चौपाई)</summary>

तन काम अनेक अनूप छबी।  
गुन गावत सिद्ध मुनींद्र कबी॥  
जसु पावन रावन नाग महा।  
खगनाथ जथा करि कोप गहा॥
</details>

<details><summary>अनुवाद (हिन्दी)</summary>

आपके शरीरकी अनेकों कामदेवोंके समान, परन्तु अनुपम छवि है। सिद्ध, मुनीश्वर और कवि आपके गुण गाते रहते हैं। आपका यश पवित्र है। आपने रावणरूपी महासर्पको गरुड़की तरह क्रोध करके पकड़ लिया॥ २॥
</details>

<details open><summary>मूल (चौपाई)</summary>

जन रंजन भंजन सोक भयं।  
गतक्रोध सदा प्रभु बोधमयं॥  
अवतार उदार अपार गुनं।  
महि भार बिभंजन ग्यानघनं॥
</details>

<details><summary>अनुवाद (हिन्दी)</summary>

हे प्रभो! आप सेवकोंको आनन्द देनेवाले, शोक और भयका नाश करनेवाले, सदा क्रोधरहित और नित्य ज्ञानस्वरूप हैं। आपका अवतार श्रेष्ठ, अपार दिव्य गुणोंवाला, पृथ्वीका भार उतारनेवाला और ज्ञानका समूह है॥ ३॥
</details>

<details open><summary>मूल (चौपाई)</summary>

अज ब्यापकमेकमनादि सदा।  
करुनाकर राम नमामि मुदा॥  
रघुबंस बिभूषन दूषन हा।  
कृत भूप बिभीषन दीन रहा॥
</details>

<details><summary>अनुवाद (हिन्दी)</summary>

(किन्तु अवतार लेनेपर भी) आप नित्य, अजन्मा, व्यापक, एक (अद्वितीय) और अनादि हैं। हे करुणाकी खान श्रीरामजी! मैं आपको बड़े ही हर्षके साथ नमस्कार करता हूँ। हे रघुकुलके आभूषण! हे दूषण राक्षसको मारनेवाले तथा समस्त दोषोंको हरनेवाले! विभीषण दीन था, उसे आपने (लंकाका) राजा बना दिया॥ ४॥
</details>

<details open><summary>मूल (चौपाई)</summary>

गुन ग्यान निधान अमान अजं।  
नित राम नमामि बिभुं बिरजं॥  
भुजदंड प्रचंड प्रताप बलं।  
खल बृंद निकंद महा कुसलं॥
</details>

<details><summary>अनुवाद (हिन्दी)</summary>

हे गुण और ज्ञानके भण्डार! हे मानरहित! हे अजन्मा, व्यापक और मायिक विकारोंसे रहित श्रीराम! मैं आपको नित्य नमस्कार करता हूँ। आपके भुजदण्डोंका प्रताप और बल प्रचण्ड है। दुष्टसमूहके नाश करनेमें आप परम निपुण हैं॥ ५॥
</details>

<details open><summary>मूल (चौपाई)</summary>

बिनु कारन दीन दयाल हितं।  
छबि धाम नमामि रमा सहितं॥  
भव तारन कारन काज परं।  
मन संभव दारुन दोष हरं॥
</details>

<details><summary>अनुवाद (हिन्दी)</summary>

हे बिना ही कारण दीनोंपर दया तथा उनका हित करनेवाले और शोभाके धाम! मैं श्रीजानकीजीसहित आपको नमस्कार करता हूँ। आप भवसागरसे तारनेवाले हैं, कारणरूपा प्रकृति और कार्यरूप जगत् दोनोंसे परे हैं और मनसे उत्पन्न होनेवाले कठिन दोषोंको हरनेवाले हैं॥ ६॥
</details>

<details open><summary>मूल (चौपाई)</summary>

सर चाप मनोहर त्रोन धरं।  
जलजारुन लोचन भूपबरं॥  
सुख मंदिर सुंदर श्रीरमनं।  
मद मार मुधा ममता समनं॥
</details>

<details><summary>अनुवाद (हिन्दी)</summary>

आप मनोहर बाण, धनुष और तरकस धारण करनेवाले हैं। (लाल) कमलके समान रक्तवर्ण आपके नेत्र हैं। आप राजाओंमें श्रेष्ठ, सुखके मन्दिर, सुन्दर, श्री (लक्ष्मीजी) के वल्लभ तथा मद (अहङ्कार), काम और झूठी ममताके नाश करनेवाले हैं॥ ७॥
</details>

<details open><summary>मूल (चौपाई)</summary>

अनवद्य अखंड न गोचर गो।  
सब रूप सदा सब होइ न गो॥  
इति बेद बदंति न दंतकथा।  
रबि आतप भिन्नमभिन्न जथा॥
</details>

<details><summary>अनुवाद (हिन्दी)</summary>

आप अनिन्द्य या दोषरहित हैं, अखण्ड हैं, इन्द्रियोंके विषय नहीं हैं। सदा सर्वरूप होते हुए भी आप वह सब कभी हुए ही नहीं, ऐसा वेद कहते हैं। यह (कोई) दन्तकथा (कोरी कल्पना) नहीं है। जैसे सूर्य और सूर्यका प्रकाश अलग-अलग हैं और अलग नहीं भी हैं, वैसे ही आप भी संसारसे भिन्न तथा अभिन्न दोनों ही हैं॥ ८॥
</details>

<details open><summary>मूल (चौपाई)</summary>

कृतकृत्य बिभो सब बानर ए।  
निरखंति तवानन सादर ए॥  
धिग जीवन देवसरीर हरे।  
तव भक्ति बिना भव भूलि परे॥
</details>

<details><summary>अनुवाद (हिन्दी)</summary>

हे व्यापक प्रभो! ये सब वानर कृतार्थरूप हैं, जो आदरपूर्वक ये आपका मुख देख रहे हैं। (और) हे हरे! हमारे (अमर) जीवन और देव (दिव्य) शरीरको धिक्कार है, जो हम आपकी भक्तिसे रहित हुए संसारमें (सांसारिक विषयोंमें) भूले पड़े हैं॥ ९॥
</details>

<details open><summary>मूल (चौपाई)</summary>

अब दीनदयाल दया करिऐ।  
मति मोरि बिभेदकरी हरिऐ॥  
जेहि ते बिपरीत क्रिया करिऐ।  
दुख सो सुख मानि सुखी चरिऐ॥
</details>

<details><summary>अनुवाद (हिन्दी)</summary>

हे दीनदयालु! अब दया कीजिये और मेरी उस विभेद उत्पन्न करनेवाली बुद्धिको हर लीजिये, जिससे मैं विपरीत कर्म करता हूँ और जो दुःख है, उसे सुख मानकर आनन्दसे विचरता हूँ॥ १०॥
</details>

<details open><summary>मूल (चौपाई)</summary>

खल खंडन मंडन रम्य छमा।  
पद पंकज सेवित संभु उमा॥  
नृप नायक दे बरदानमिदं।  
चरनांबुज प्रेमु सदा सुभदं॥
</details>

<details><summary>अनुवाद (हिन्दी)</summary>

आप दुष्टोंका खण्डन करनेवाले और पृथ्वीके रमणीय आभूषण हैं। आपके चरणकमल श्रीशिव-पार्वतीद्वारा सेवित हैं। हे राजाओंके महाराज! मुझे यह वरदान दीजिये कि आपके चरणकमलोंमें सदा मेरा कल्याणदायक (अनन्य) प्रेम हो॥ ११॥
</details>

## दोहा


<details open><summary>मूल (दोहा)</summary>

बिनय कीन्हि चतुरानन प्रेम पुलक अति गात।  
सोभासिंधु बिलोकत लोचन नहीं अघात॥ १११॥
</details>

<details><summary>अनुवाद (हिन्दी)</summary>

इस प्रकार ब्रह्माजीने अत्यन्त प्रेम-पुलकित शरीरसे विनती की। शोभाके समुद्र श्रीरामजीके दर्शन करते-करते उनके नेत्र तृप्त ही नहीं होते थे॥ १११॥
</details>

<details open><summary>मूल (चौपाई)</summary>

तेहि अवसर दसरथ तहँ आए।  
तनय बिलोकि नयन जल छाए॥  
अनुज सहित प्रभु बंदन कीन्हा।  
आसिरबाद पिताँ तब दीन्हा॥
</details>

<details><summary>अनुवाद (हिन्दी)</summary>

उसी समय दशरथजी वहाँ आये। पुत्र (श्रीरामजी) को देखकर उनके नेत्रोंमें (प्रेमाश्रुओंका) जल छा गया। छोटे भाई लक्ष्मणजीसहित प्रभुने उनकी वन्दना की और तब पिताने उनको आशीर्वाद दिया॥ १॥
</details>

<details open><summary>मूल (चौपाई)</summary>

तात सकल तव पुन्य प्रभाऊ।  
जीत्यों अजय निसाचर राऊ॥  
सुनि सुत बचन प्रीति अति बाढ़ी।  
नयन सलिल रोमावलि ठाढ़ी॥
</details>

<details><summary>अनुवाद (हिन्दी)</summary>

(श्रीरामजीने कहा)— हे तात! यह सब आपके पुण्योंका प्रभाव है, जो मैंने अजेय राक्षसराजको जीत लिया। पुत्रके वचन सुनकर उनकी प्रीति अत्यन्त बढ़ गयी। नेत्रोंमें जल छा गया और रोमावली खड़ी हो गयी॥ २॥
</details>

<details open><summary>मूल (चौपाई)</summary>

रघुपति प्रथम प्रेम अनुमाना।  
चितइ पितहि दीन्हेउ दृढ़ ग्याना॥  
ताते उमा मोच्छ नहिं पायो।  
दसरथ भेद भगति मन लायो॥
</details>

<details><summary>अनुवाद (हिन्दी)</summary>

श्रीरघुनाथजीने पहलेके (जीवित कालके) प्रेमको विचारकर, पिताकी ओर देखकर ही उन्हें अपने स्वरूपका दृढ़ ज्ञान करा दिया। हे उमा! दशरथजीने भेद-भक्तिमें अपना मन लगाया था, इसीसे उन्होंने (कैवल्य) मोक्ष नहीं पाया॥ ३॥
</details>

<details open><summary>मूल (चौपाई)</summary>

सगुनोपासक मोच्छ न लेहीं।  
तिन्ह कहुँ राम भगति निज देहीं॥  
बार बार करि प्रभुहि प्रनामा।  
दसरथ हरषि गए सुरधामा॥
</details>

<details><summary>अनुवाद (हिन्दी)</summary>

(मायारहित सच्चिदानन्दमय स्वरूपभूत दिव्यगुणयुक्त) सगुणस्वरूपकी उपासना करनेवाले भक्त इस प्रकारका मोक्ष लेते भी नहीं। उनको श्रीरामजी अपनी भक्ति देते हैं। प्रभुको (इष्टबुद्धिसे) बार-बार प्रणाम करके दशरथजी हर्षित होकर देवलोकको चले गये॥ ४॥
</details>

## दोहा


<details open><summary>मूल (दोहा)</summary>

अनुज जानकी सहित प्रभु कुसल कोसलाधीस।  
सोभा देखि हरषि मन अस्तुति कर सुर ईस॥ ११२॥
</details>

<details><summary>अनुवाद (हिन्दी)</summary>

छोटे भाई लक्ष्मणजी और जानकीजीसहित परम कुशल प्रभु श्रीकोसलाधीशकी शोभा देखकर देवराज इन्द्र मनमें हर्षित होकर स्तुति करने लगे—॥ ११२॥
</details>

## छंद


<details open><summary>मूल (दोहा)</summary>

जय राम सोभा धाम।  
दायक प्रनत बिश्राम॥  
धृत त्रोन बर सर चाप।  
भुजदंड प्रबल प्रताप॥ १॥
</details>

<details><summary>अनुवाद (हिन्दी)</summary>

शोभाके धाम, शरणागतको विश्राम देनेवाले, श्रेष्ठ तरकस, धनुष और बाण धारण किये हुए, प्रबल प्रतापी भुजदण्डोंवाले श्रीरामचन्द्रजीकी जय हो!॥ १॥
</details>

<details open><summary>मूल (दोहा)</summary>

जय दूषनारि खरारि।  
मर्दन निसाचर धारि॥  
यह दुष्ट मारेउ नाथ।  
भए देव सकल सनाथ॥ २॥
</details>

<details><summary>अनुवाद (हिन्दी)</summary>

हे खर और दूषणके शत्रु और राक्षसोंकी सेनाके मर्दन करनेवाले! आपकी जय हो! हे नाथ! आपने इस दुष्टको मारा, जिससे सब देवता सनाथ (सुरक्षित) हो गये॥ २॥
</details>

<details open><summary>मूल (दोहा)</summary>

जय हरन धरनी भार।  
महिमा उदार अपार॥  
जय रावनारि कृपाल।  
किए जातुधान बिहाल॥ ३॥
</details>

<details><summary>अनुवाद (हिन्दी)</summary>

हे भूमिका भार हरनेवाले! हे अपार श्रेष्ठ महिमावाले! आपकी जय हो। हे रावणके शत्रु! हे कृपालु! आपकी जय हो। आपने राक्षसोंको बेहाल (तहस-नहस) कर दिया॥ ३॥
</details>

<details open><summary>मूल (दोहा)</summary>

लंकेस अति बल गर्ब।  
किए बस्य सुर गंधर्ब॥  
मुनि सिद्ध नर खग नाग।  
हठि पंथ सब कें लाग॥ ४॥
</details>

<details><summary>अनुवाद (हिन्दी)</summary>

लंकापति रावणको अपने बलका बहुत घमंड था। उसने देवता और गन्धर्व सभीको अपने वशमें कर लिया था और वह मुनि, सिद्ध, मनुष्य, पक्षी और नाग आदि सभीके हठपूर्वक (हाथ धोकर) पीछे पड़ गया था॥ ४॥
</details>

<details open><summary>मूल (दोहा)</summary>

परद्रोह रत अति दुष्ट।  
पायो सो फलु पापिष्ट॥  
अब सुनहु दीन दयाल।  
राजीव नयन बिसाल॥ ५॥
</details>

<details><summary>अनुवाद (हिन्दी)</summary>

वह दूसरोंसे द्रोह करनेमें तत्पर और अत्यन्त दुष्ट था। उस पापीने वैसा ही फल पाया। अब हे दीनोंपर दया करनेवाले! हे कमलके समान विशाल नेत्रोंवाले! सुनिये॥ ५॥
</details>

<details open><summary>मूल (दोहा)</summary>

मोहि रहा अति अभिमान।  
नहिं कोउ मोहि समान॥  
अब देखि प्रभु पद कंज।  
गत मान प्रद दुख पुंज॥ ६॥
</details>

<details><summary>अनुवाद (हिन्दी)</summary>

मुझे अत्यन्त अभिमान था कि मेरे समान कोई नहीं है, पर अब प्रभु (आप) के चरणकमलोंके दर्शन करनेसे दुःख-समूहका देनेवाला मेरा वह अभिमान जाता रहा॥ ६॥
</details>

<details open><summary>मूल (दोहा)</summary>

कोउ ब्रह्म निर्गुन ध्याव।  
अब्यक्त जेहि श्रुति गाव॥  
मोहि भाव कोसल भूप।  
श्रीराम सगुन सरूप॥ ७॥
</details>

<details><summary>अनुवाद (हिन्दी)</summary>

कोई उन निर्गुन ब्रह्मका ध्यान करते हैं जिन्हें वेद अव्यक्त (निराकार) कहते हैं। परन्तु हे रामजी! मुझे तो आपका यह सगुण कोसलराज-स्वरूप ही प्रिय लगता है॥ ७॥
</details>

<details open><summary>मूल (दोहा)</summary>

बैदेहि अनुज समेत।  
मम हृदयँ करहु निकेत॥  
मोहि जानिऐ निज दास।  
दे भक्ति रमानिवास॥ ८॥
</details>

<details><summary>अनुवाद (हिन्दी)</summary>

श्रीजानकीजी और छोटे भाई लक्ष्मणजीसहित मेरे हृदयमें अपना घर बनाइये। हे रमानिवास! मुझे अपना दास समझिये और अपनी भक्ति दीजिये॥ ८॥
</details>

## छंद


<details open><summary>मूल (दोहा)</summary>

दे भक्ति रमानिवास त्रास हरन सरन सुखदायकं।  
सुख धाम राम नमामि काम अनेक छबि रघुनायकं॥  
सुर बृंद रंजन द्वंद भंजन मनुजतनु अतुलितबलं।  
ब्रह्मादि संकर सेब्य राम नमामि करुना कोमलं॥
</details>

<details><summary>अनुवाद (हिन्दी)</summary>

हे रमानिवास! हे शरणागतके भयको हरनेवाले और उसे सब प्रकारका सुख देनेवाले! मुझे अपनी भक्ति दीजिये। हे सुखके धाम! हे अनेकों कामदेवोंकी छबिवाले रघुकुलके स्वामी श्रीरामचन्द्रजी! मैं आपको नमस्कार करता हूँ। हे देवसमूहको आनन्द देनेवाले, (जन्म-मृत्यु, हर्ष-विषाद, सुख-दुःख आदि) द्वन्द्वोंके नाश करनेवाले, मनुष्यशरीरधारी, अतुलनीय बलवाले, ब्रह्मा और शिव आदिसे सेवनीय, करुणासे कोमल श्रीरामजी! मैं आपको नमस्कार करता हूँ।
</details>

## दोहा


<details open><summary>मूल (दोहा)</summary>

अब करि कृपा बिलोकि मोहि आयसु देहु कृपाल।  
काह करौं सुनि प्रिय बचन बोले दीनदयाल॥ ११३॥
</details>

<details><summary>अनुवाद (हिन्दी)</summary>

हे कृपालु! अब मेरी ओर कृपा करके (कृपादृष्टिसे) देखकर आज्ञा दीजिये कि मैं क्या (सेवा) करूँ! इन्द्रके ये प्रिय वचन सुनकर दीनदयालु श्रीरामजी बोले—॥ ११३॥
</details>

<details open><summary>मूल (चौपाई)</summary>

सुनु सुरपति कपि भालु हमारे।  
परे भूमि निसिचरन्हि जे मारे॥  
मम हित लागि तजे इन्ह प्राना।  
सकल जिआउ सुरेस सुजाना॥
</details>

<details><summary>अनुवाद (हिन्दी)</summary>

हे देवराज! सुनो, हमारे वानर-भालू, जिन्हें निशाचरोंने मार डाला है, पृथ्वीपर पडे़ हैं। इन्होंने मेरे हितके लिये अपने प्राण त्याग दिये। हे सुजान देवराज! इन सबको जिला दो॥ १॥
</details>

<details open><summary>मूल (चौपाई)</summary>

सुनु खगेस प्रभु कै यह बानी।  
अति अगाध जानहिं मुनि ग्यानी॥  
प्रभु सक त्रिभुअन मारि जिआई।  
केवल सक्रहि दीन्हि बड़ाई॥
</details>

<details><summary>अनुवाद (हिन्दी)</summary>

(काकभुशुण्डिजी कहते हैं—) हे गरुड़! सुनिये, प्रभुके ये वचन अत्यन्त गहन (गूढ़) हैं। ज्ञानी मुनि ही इन्हें जान सकते हैं। प्रभु श्रीरामजी त्रिलोकीको मारकर जिला सकते हैं। यहाँ तो उन्होंने केवल इन्द्रको बड़ाई दी है॥ २॥
</details>

<details open><summary>मूल (चौपाई)</summary>

सुधा बरषि कपि भालु जिआए।  
हरषि उठे सब प्रभु पहिं आए॥  
सुधाबृष्टि भै दुहु दल ऊपर।  
जिए भालु कपि नहिं रजनीचर॥
</details>

<details><summary>अनुवाद (हिन्दी)</summary>

इन्द्रने अमृत बरसाकर वानर-भालुओंको जिला दिया। सब हर्षित होकर उठे और प्रभुके पास आये। अमृतकी वर्षा दोनों ही दलोंपर हुई। पर रीछ-वानर ही जीवित हुए, राक्षस नहीं॥ ३॥
</details>

<details open><summary>मूल (चौपाई)</summary>

रामाकार भए तिन्ह के मन।  
मुक्त भए छूटे भव बंधन॥  
सुर अंसिक सब कपि अरु रीछा।  
जिए सकल रघुपति कीं ईछा॥
</details>

<details><summary>अनुवाद (हिन्दी)</summary>

क्योंकि राक्षसोंके मन तो मरते समय रामाकार हो गये थे। अतः वे मुक्त हो गये, उनके भव-बन्धन छूट गये। किन्तु वानर और भालू तो सब देवांश (भगवान् की लीलाके परिकर) थे। इसलिये वे सब श्रीरघुनाथजीकी इच्छासे जीवित हो गये॥ ४॥
</details>

<details open><summary>मूल (चौपाई)</summary>

रामसरिस को दीन हितकारी।  
कीन्हे मुकुत निसाचर झारी॥  
खल मल धाम कामरत रावन।  
गति पाई जो मुनिबर पाव न॥
</details>

<details><summary>अनुवाद (हिन्दी)</summary>

श्रीरामचन्द्रजीके समान दीनोंका हित करनेवाला कौन है? जिन्होंने सारे राक्षसोंको मुक्त कर दिया! दुष्ट, पापोंके घर और कामी रावणने भी वह गति पायी जिसे श्रेष्ठ मुनि भी नहीं पाते॥ ५॥
</details>

## दोहा


<details open><summary>मूल (दोहा)</summary>

सुमन बरषि सब सुर चले चढ़ि चढ़ि रुचिर बिमान।  
देखि सुअवसर प्रभु पहिं आयउ संभु सुजान॥ ११४(क)॥
</details>

<details><summary>अनुवाद (हिन्दी)</summary>

फूलोंकी वर्षा करके सब देवता सुन्दर विमानोंपर चढ़-चढ़कर चले। तब सुअवसर जानकर सुजान शिवजी प्रभु श्रीरामचन्द्रजीके पास आये—॥ ११४(क)॥
</details>

<details open><summary>मूल (दोहा)</summary>

परम प्रीति कर जोरि जुग नलिन नयन भरि बारि।  
पुलकित तन गदगद गिराँ बिनय करत त्रिपुरारि॥ ११४(ख)॥
</details>

<details><summary>अनुवाद (हिन्दी)</summary>

और परम प्रेमसे दोनों हाथ जोड़कर, कमलके समान नेत्रोंमें जल भरकर, पुलकित शरीर और गद्गद वाणीसे त्रिपुरारि शिवजी विनती करने लगे—॥ ११४(ख)॥
</details>

## छंद


<details open><summary>मूल (दोहा)</summary>

मामभिरक्षय रघुकुल नायक।  
धृत बर चाप रुचिर कर सायक॥  
मोह महा घन पटल प्रभंजन।  
संसय बिपिन अनल सुर रंजन॥
</details>

<details><summary>अनुवाद (हिन्दी)</summary>

हे रघुकुलके स्वामी! सुन्दर हाथोंमें श्रेष्ठ धनुष और सुन्दर बाण धारण किये हुए आप मेरी रक्षा कीजिये। आप महामोहरूपी मेघसमूहके (उड़ानेके) लिये प्रचण्ड पवन हैं, संशयरूपी वनके (भस्म करनेके) लिये अग्नि हैं और देवताओंको आनन्द देनेवाले हैं॥ १॥
</details>

<details open><summary>मूल (दोहा)</summary>

अगुन सगुन गुन मंदिर सुंदर।  
भ्रम तम प्रबल प्रताप दिवाकर॥  
काम क्रोध मद गज पंचानन।  
बसहु निरंतर जन मन कानन॥
</details>

<details><summary>अनुवाद (हिन्दी)</summary>

आप निर्गुण, सगुण, दिव्य गुणोंके धाम और परम सुन्दर हैं। भ्रमरूपी अन्धकारके (नाशके) लिये प्रबल प्रतापी सूर्य हैं। काम, क्रोध और मदरूपी हाथियोंके (वधके) लिये सिंहके समान आप इस सेवकके मनरूपी वनमें निरन्तर निवास कीजिये॥ २॥
</details>

<details open><summary>मूल (दोहा)</summary>

बिषय मनोरथ पुंज कंज बन।  
प्रबल तुषार उदार पार मन॥  
भव बारिधि मंदर परमं दर।  
बारय तारय संसृति दुस्तर॥
</details>

<details><summary>अनुवाद (हिन्दी)</summary>

विषयकामनाओंके समूहरूपी कमलवनके (नाशके) लिये आप प्रबल पाला हैं, आप उदार और मनसे परे हैं। भवसागर (को मथने) के लिये आप मन्दराचल पर्वत हैं। आप हमारे परम भयको दूर कीजिये और हमें दुस्तर संसारसागरसे पार कीजिये॥ ३॥
</details>

<details open><summary>मूल (दोहा)</summary>

स्याम गात राजीव बिलोचन।  
दीन बंधु प्रनतारति मोचन॥  
अनुज जानकी सहित निरंतर।  
बसहु राम नृप मम उर अंतर॥  
मुनि रंजन महि मंडल मंडन।  
तुलसिदास प्रभु त्रास बिखंडन॥
</details>

<details><summary>अनुवाद (हिन्दी)</summary>

हे श्यामसुन्दर-शरीर! हे कमलनयन! हे दीनबन्धु! हे शरणागतको दुःखसे छुड़ानेवाले! हे राजा रामचन्द्रजी! आप छोटे भाई लक्ष्मण और जानकीजीसहित निरन्तर मेरे हृदयके अंदर निवास कीजिये। आप मुनियोंको आनन्द देनेवाले, पृथ्वीमण्डलके भूषण, तुलसीदासके प्रभु और भयका नाश करनेवाले हैं॥ ४-५॥
</details>

## दोहा


<details open><summary>मूल (दोहा)</summary>

नाथ जबहिं कोसलपुरीं होइहि तिलक तुम्हार।  
कृपासिंधु मैं आउब देखन चरित उदार॥ ११५॥
</details>

<details><summary>अनुवाद (हिन्दी)</summary>

हे नाथ! जब अयोध्यापुरीमें आपका राजतिलक होगा, तब हे कृपासागर! मैं आपकी उदार लीला देखने आऊँगा॥ ११५॥
</details>

<details><summary>Misc Detail</summary>


</details>
