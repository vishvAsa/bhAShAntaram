+++
title = "०६ रामराज्यका वर्णन"

+++


<details open><summary>मूल (चौपाई)</summary>

दैहिक दैविक भौतिक तापा।  
राम राज नहिं काहुहि ब्यापा॥  
सब नर करहिं परस्पर प्रीती।  
चलहिं स्वधर्म निरत श्रुति नीती॥
</details>

<details><summary>अनुवाद (हिन्दी)</summary>

‘राम-राज्य’ में दैहिक, दैविक और भौतिक ताप किसीको नहीं व्यापते। सब मनुष्य परस्पर प्रेम करते हैं और वेदोंमें बतायी हुई नीति (मर्यादा) में तत्पर रहकर अपने-अपने धर्मका पालन करते हैं॥ १॥
</details>

<details open><summary>मूल (चौपाई)</summary>

चारिउ चरन धर्म जग माहीं।  
पूरि रहा सपनेहुँ अघ नाहीं॥  
राम भगति रत नर अरु नारी।  
सकल परम गति के अधिकारी॥
</details>

<details><summary>अनुवाद (हिन्दी)</summary>

धर्म अपने चारों चरणों (सत्य, शौच, दया और दान) से जगत् में परिपूर्ण हो रहा है; स्वप्नमें भी कहीं पाप नहीं है। पुरुष और स्त्री सभी रामभक्तिके परायण हैं और सभी परमगति (मोक्ष) के अधिकारी हैं॥ २॥
</details>

<details open><summary>मूल (चौपाई)</summary>

अल्पमृत्यु नहिं कवनिउ पीरा।  
सब सुंदर सब बिरुज सरीरा॥  
नहिं दरिद्र कोउ दुखी न दीना।  
नहिं कोउ अबुध न लच्छन हीना॥
</details>

<details><summary>अनुवाद (हिन्दी)</summary>

छोटी अवस्थामें मृत्यु नहीं होती, न किसीको कोई पीड़ा होती है। सभीके शरीर सुन्दर और नीरोग हैं। न कोई दरिद्र है, न दुखी है और न दीन ही है। न कोई मूर्ख है और न शुभ लक्षणोंसे हीन ही है॥ ३॥
</details>

<details open><summary>मूल (चौपाई)</summary>

सब निर्दंभ धर्मरत पुनी।  
नर अरु नारि चतुर सब गुनी॥  
सब गुनग्य पंडित सब ग्यानी।  
सब कृतग्य नहिं कपट सयानी॥
</details>

<details><summary>अनुवाद (हिन्दी)</summary>

सभी दम्भरहित हैं, धर्मपरायण हैं और पुण्यात्मा हैं। पुरुष और स्त्री सभी चतुर और गुणवान् हैं। सभी गुणोंका आदर करनेवाले और पण्डित हैं तथा सभी ज्ञानी हैं। सभी कृतज्ञ (दूसरेके किये हुए उपकारको माननेवाले) हैं, कपट-चतुराई (धूर्तता) किसीमें नहीं है॥ ४॥
</details>

## दोहा


<details open><summary>मूल (दोहा)</summary>

राम राज नभगेस सुनु सचराचर जग माहिं।  
काल कर्म सुभाव गुन कृत दुख काहुहि नाहिं॥ २१॥
</details>

<details><summary>अनुवाद (हिन्दी)</summary>

(काकभुशुण्डिजी कहते हैं—) हे पक्षिराज गरुड़जी! सुनिये। श्रीरामके राज्यमें जड़, चेतन सारे जगत् में काल, कर्म, स्वभाव और गुणोंसे उत्पन्न हुए दुःख किसीको भी नहीं होते (अर्थात् इनके बन्धनमें कोई नहीं है)॥ २१॥
</details>

<details open><summary>मूल (चौपाई)</summary>

भूमि सप्त सागर मेखला।  
एक भूप रघुपति कोसला॥  
भुअन अनेक रोम प्रति जासू।  
यह प्रभुता कछु बहुत न तासू॥
</details>

<details><summary>अनुवाद (हिन्दी)</summary>

अयोध्यामें श्रीरघुनाथजी सात समुद्रोंकी मेखला (करधनी)-वाली पृथ्वीके एकमात्र राजा हैं। जिनके एक-एक रोममें अनेकों ब्रह्माण्ड हैं, उनके लिये सात द्वीपोंकी यह प्रभुता कुछ अधिक नहीं है॥ १॥
</details>

<details open><summary>मूल (चौपाई)</summary>

सो महिमा समुझत प्रभु केरी।  
यह बरनत हीनता घनेरी॥  
सोउ महिमा खगेस जिन्ह जानी।  
फिरि एहिं चरित तिन्हहुँ रति मानी॥
</details>

<details><summary>अनुवाद (हिन्दी)</summary>

बल्कि प्रभुकी उस महिमाको समझ लेनेपर तो यह कहनेमें (कि वे सात समुद्रोंसे घिरी हुई सप्तद्वीपमयी पृथ्वीके एकच्छत्र सम्राट् हैं) उनकी बड़ी हीनता होती है। परन्तु हे गरुड़जी! जिन्होंने वह महिमा जान भी ली है, वे भी फिर इस लीलामें बड़ा प्रेम मानते हैं॥ २॥
</details>

<details open><summary>मूल (चौपाई)</summary>

सोउ जाने कर फल यह लीला।  
कहहिं महा मुनिबर दमसीला॥  
राम राज कर सुख संपदा।  
बरनि न सकइ फनीस सारदा॥
</details>

<details><summary>अनुवाद (हिन्दी)</summary>

क्योंकि उस महिमाको भी जाननेका फल यह लीला (इस लीलाका अनुभव) ही है, इन्द्रियोंका दमन करनेवाले श्रेष्ठ महामुनि ऐसा कहते हैं। रामराज्यकी सुख-सम्पत्तिका वर्णन शेषजी और सरस्वतीजी भी नहीं कर सकते॥ ३॥
</details>

<details open><summary>मूल (चौपाई)</summary>

सब उदार सब पर उपकारी।  
बिप्र चरन सेवक नर नारी॥  
एकनारि ब्रत रत सब झारी।  
ते मन बच क्रम पति हितकारी॥
</details>

<details><summary>अनुवाद (हिन्दी)</summary>

सभी नर-नारी उदार हैं, सभी परोपकारी हैं और सभी ब्राह्मणोंके चरणोंके सेवक हैं। सभी पुरुषमात्र एकपत्नीव्रती हैं। इसी प्रकार स्त्रियाँ भी मन, वचन और कर्मसे पतिका हित करनेवाली हैं॥ ४॥
</details>

## दोहा


<details open><summary>मूल (दोहा)</summary>

दंड जतिन्ह कर भेद जहँ नर्तक नृत्य समाज।  
जीतहु मनहि सुनिअ अस रामचंद्र कें राज॥ २२॥
</details>

<details><summary>अनुवाद (हिन्दी)</summary>

श्रीरामचन्द्रजीके राज्यमें दण्ड केवल संन्यासियोंके हाथोंमें है और भेद नाचनेवालोंके नृत्यसमाजमें है और ‘जीतो’ शब्द केवल मनके जीतनेके लिये ही सुनायी पड़ता है (अर्थात् राजनीतिमें शत्रुओंको जीतने तथा चोर-डाकुओं आदिको दमन करनेके लिये साम, दान, दण्ड और भेद—ये चार उपाय किये जाते हैं। रामराज्यमें कोई शत्रु है ही नहीं, इसलिये ‘जीतो’ शब्द केवल मनके जीतनेके लिये ही कहा जाता है। कोई अपराध करता ही नहीं, इसलिये दण्ड किसीको नहीं होता; ‘दण्ड’ शब्द केवल संन्यासियोंके हाथमें रहनेवाले दण्डके लिये ही रह गया है। तथा सभी अनुकूल होनेके कारण भेदनीतिकी आवश्यकता ही नहीं रह गयी; ‘भेद’ शब्द केवल सुर-तालके भेदके लिये ही कामोंमें आता है।)॥ २२॥
</details>

<details open><summary>मूल (चौपाई)</summary>

फूलहिं फरहिं सदा तरु कानन।  
रहहिं एक सँग गज पंचानन॥  
खग मृग सहज बयरु बिसराई।  
सबन्हि परस्पर प्रीति बढ़ाई॥
</details>

<details><summary>अनुवाद (हिन्दी)</summary>

वनोंमें वृक्ष सदा फूलते और फलते हैं। हाथी और सिंह (वैर भूलकर) एक साथ रहते हैं। पक्षी और पशु सभीने स्वाभाविक वैर भुलाकर आपसमें प्रेम बढ़ा लिया है॥ १॥
</details>

<details open><summary>मूल (चौपाई)</summary>

कूजहिं खग मृग नाना बृंदा।  
अभय चरहिं बन करहिं अनंदा॥  
सीतल सुरभि पवन बह मंदा।  
गुंजत अलि लै चलि मकरंदा॥
</details>

<details><summary>अनुवाद (हिन्दी)</summary>

पक्षी कूजते (मीठी बोली बोलते) हैं, भाँति-भाँतिके पशुओंके समूह वनमें निर्भय विचरते और आनन्द करते हैं। शीतल, मन्द, सुगन्धित पवन चलता रहता है। भौंरे पुष्पोंका रस लेकर चलते हुए गुंजार करते जाते हैं॥ २॥
</details>

<details open><summary>मूल (चौपाई)</summary>

लता बिटप मागें मधु चवहीं।  
मनभावतो धेनु पय स्रवहीं॥  
ससि संपन्न सदा रह धरनी।  
त्रेताँ भइ कृतजुग कै करनी॥
</details>

<details><summary>अनुवाद (हिन्दी)</summary>

बेलें और वृक्ष माँगनेसे ही मधु (मकरन्द) टपका देते हैं। गौएँ मनचाहा दूध देती हैं। धरती सदा खेतीसे भरी रहती है। त्रेतामें सत्ययुगकी करनी (स्थिति) हो गयी॥ ३॥
</details>

<details open><summary>मूल (चौपाई)</summary>

प्रगटीं गिरिन्ह बिबिधि मनि खानी।  
जगदातमा भूप जग जानी॥  
सरिता सकल बहहिं बर बारी।  
सीतल अमल स्वाद सुखकारी॥
</details>

<details><summary>अनुवाद (हिन्दी)</summary>

समस्त जगत् के आत्मा भगवान् को जगत् का राजा जानकर पर्वतोंने अनेक प्रकारकी मणियोंकी खानें प्रकट कर दीं। सब नदियाँ श्रेष्ठ, शीतल, निर्मल और सुखप्रद स्वादिष्ट जल बहने लगीं॥ ४॥
</details>

<details open><summary>मूल (चौपाई)</summary>

सागर निज मरजादाँ रहहीं।  
डारहिं रत्न तटन्हि नर लहहीं॥  
सरसिज संकुल सकल तड़ागा।  
अति प्रसन्न दस दिसा बिभागा॥
</details>

<details><summary>अनुवाद (हिन्दी)</summary>

समुद्र अपनी मर्यादामें रहते हैं। वे लहरोंके द्वारा किनारोंपर रत्न डाल देते हैं, जिन्हें मनुष्य पा जाते हैं। सब तालाब कमलोंसे परिपूर्ण हैं। दसों दिशाओंके विभाग (अर्थात् सभी प्रदेश) अत्यन्त प्रसन्न हैं॥ ५॥
</details>

## दोहा


<details open><summary>मूल (दोहा)</summary>

बिधु महि पूर मयूखन्हि रबि तप जेतनेहि काज।  
मागें बारिद देहिं जल रामचंद्र कें राज॥ २३॥
</details>

<details><summary>अनुवाद (हिन्दी)</summary>

श्रीरामचन्द्रजीके राज्यमें चन्द्रमा अपनी (अमृतमयी) किरणोंसे पृथ्वीको पूर्ण कर देते हैं। सूर्य उतना ही तपते हैं जितनेकी आवश्यकता होती है और मेघ माँगनेसे (जब जहाँ जितना चाहिये उतना ही) जल देते हैं॥ २३॥
</details>

<details open><summary>मूल (चौपाई)</summary>

कोटिन्ह बाजिमेध प्रभु कीन्हे।  
दान अनेक द्विजन्ह कहँ दीन्हे॥  
श्रुति पथ पालक धर्म धुरंधर।  
गुनातीत अरु भोग पुरंदर॥
</details>

<details><summary>अनुवाद (हिन्दी)</summary>

प्रभु श्रीरामजीने करोड़ों अश्वमेध यज्ञ किये और ब्राह्मणोंको अनेकों दान दिये। श्रीरामचन्द्रजी वेदमार्गके पालनेवाले, धर्मकी धुरीको धारण करनेवाले, (प्रकृतिजन्य सत्त्व, रज और तम) तीनों गुणोंसे अतीत और भोगों (ऐश्वर्य) में इन्द्रके समान हैं॥ १॥
</details>

<details open><summary>मूल (चौपाई)</summary>

पति अनुकूल सदा रह सीता।  
सोभा खानि सुसील बिनीता॥  
जानति कृपासिंधु प्रभुताई।  
सेवति चरन कमल मन लाई॥
</details>

<details><summary>अनुवाद (हिन्दी)</summary>

शोभाकी खान, सुशील और विनम्र सीताजी सदा पतिके अनुकूल रहती हैं। वे कृपासागर श्रीरामजीकी प्रभुता (महिमा) को जानती हैं और मन लगाकर उनके चरणकमलोंकी सेवा करती हैं॥ २॥
</details>

<details open><summary>मूल (चौपाई)</summary>

जद्यपि गृहँ सेवक सेवकिनी।  
बिपुल सदा सेवा बिधि गुनी॥  
निज कर गृह परिचरजा करई।  
रामचंद्र आयसु अनुसरई॥
</details>

<details><summary>अनुवाद (हिन्दी)</summary>

यद्यपि घरमें बहुत-से (अपार) दास और दासियाँ हैं और वे सभी सेवाकी विधिमें कुशल हैं, तथापि (स्वामीकी सेवाका महत्त्व जाननेवाली) श्रीसीताजी घरकी सब सेवा अपने ही हाथोंसे करती हैं और श्रीरामचन्द्रजीकी आज्ञाका अनुसरण करती हैं॥ ३॥
</details>

<details open><summary>मूल (चौपाई)</summary>

जेहि बिधि कृपासिंधु सुख मानइ।  
सोइ कर श्री सेवा बिधि जानइ॥  
कौसल्यादि सासु गृह माहीं।  
सेवइ सबन्हि मान मद नाहीं॥
</details>

<details><summary>अनुवाद (हिन्दी)</summary>

कृपासागर श्रीरामचन्द्रजी जिस प्रकारसे सुख मानते हैं, श्रीजी वही करती हैं; क्योंकि वे सेवाकी विधिको जाननेवाली हैं। घरमें कौसल्या आदि सभी सासुओंकी सीताजी सेवा करती हैं, उन्हें किसी बातका अभिमान और मद नहीं है॥ ४॥
</details>

<details open><summary>मूल (चौपाई)</summary>

उमा रमा ब्रह्मादि बंदिता।  
जगदंबा संततमनिंदिता॥
</details>

<details><summary>अनुवाद (हिन्दी)</summary>

(शिवजी कहते हैं—) हे उमा! जगज्जननी रमा (सीताजी) ब्रह्मा आदि देवताओंसे वन्दित और सदा अनिन्दित (सर्वगुणसम्पन्न) हैं॥ ५॥
</details>

## दोहा


<details open><summary>मूल (दोहा)</summary>

जासु कृपा कटाच्छु सुर चाहत चितव न सोइ।  
राम पदारबिंद रति करति सुभावहि खोइ॥ २४॥
</details>

<details><summary>अनुवाद (हिन्दी)</summary>

देवता जिनका कृपाकटाक्ष चाहते हैं, परन्तु वे उनकी ओर देखतीं भी नहीं, वे ही लक्ष्मीजी (जानकीजी) अपने (महामहिम) स्वभावको छोड़कर श्रीरामचन्द्रजीके चरणारविन्दमें प्रीति करती हैं॥ २४॥
</details>

<details open><summary>मूल (चौपाई)</summary>

सेवहिं सानकूल सब भाई।  
राम चरन रति अति अधिकाई॥  
प्रभु मुख कमल बिलोकत रहहीं।  
कबहुँ कृपाल हमहि कछु कहहीं॥
</details>

<details><summary>अनुवाद (हिन्दी)</summary>

सब भाई अनुकूल रहकर उनकी सेवा करते हैं। श्रीरामजीके चरणोंमें उनकी अत्यन्त अधिक प्रीति है। वे सदा प्रभुका मुखारविन्द ही देखते रहते हैं कि कृपालु श्रीरामजी कभी हमें कुछ सेवा करनेको कहें॥ १॥
</details>

<details open><summary>मूल (चौपाई)</summary>

राम करहिं भ्रातन्ह पर प्रीती।  
नाना भाँति सिखावहिं नीती॥  
हरषित रहहिं नगर के लोगा।  
करहिं सकल सुर दुर्लभ भोगा॥
</details>

<details><summary>अनुवाद (हिन्दी)</summary>

श्रीरामचन्द्रजी भी भाइयोंपर प्रेम करते हैं और उन्हें नाना प्रकारकी नीतियाँ सिखलाते हैं। नगरके लोग हर्षित रहते हैं और सब प्रकारके देवदुर्लभ (देवताओंको भी कठिनतासे प्राप्त होने योग्य) भोग भोगते हैं॥ २॥
</details>

<details><summary>Misc Detail</summary>


</details>
