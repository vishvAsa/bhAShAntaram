+++
title = "१५ नारद-राम-संवाद"

+++


<details open><summary>मूल (चौपाई)</summary>

बिरहवंत भगवंतहि देखी।  
नारद मन भा सोच बिसेषी॥  
मोर साप करि अंगीकारा।  
सहत राम नाना दुख भारा॥
</details>

<details><summary>अनुवाद (हिन्दी)</summary>

भगवान् को विरहयुक्त देखकर नारदजीके मनमें विशेषरूपसे सोच हुआ। [उन्होंने विचार किया कि] मेरे ही शापको स्वीकार करके श्रीरामजी नाना प्रकारके दुःखोंका भार सह रहे हैं (दुःख उठा रहे हैं)॥ ३॥
</details>

<details open><summary>मूल (चौपाई)</summary>

ऐसे प्रभुहि बिलोकउँ जाई।  
पुनि न बनिहि अस अवसरु आई॥  
यह बिचारि नारद कर बीना।  
गए जहाँ प्रभु सुख आसीना॥
</details>

<details><summary>अनुवाद (हिन्दी)</summary>

ऐसे (भक्तवत्सल) प्रभुको जाकर देखूँ। फिर ऐसा अवसर न बन आवेगा। यह विचारकर नारदजी हाथमें वीणा लिये हुए वहाँ गये, जहाँ प्रभु सुखपूर्वक बैठे हुए थे॥ ४॥
</details>

<details open><summary>मूल (चौपाई)</summary>

गावत राम चरित मृदु बानी।  
प्रेम सहित बहु भाँति बखानी॥  
करत दंडवत लिए उठाई।  
राखे बहुत बार उर लाई॥
</details>

<details><summary>अनुवाद (हिन्दी)</summary>

वे कोमल वाणीसे प्रेमके साथ बहुत प्रकारसे बखान-बखानकर रामचरितका गान कर [ते हुए चले आ] रहे थे। दण्डवत् करते देखकर श्रीरामचन्द्रजीने नारदजीको उठा लिया और बहुत देरतक हृदयसे लगाये रखा॥ ५॥
</details>

<details open><summary>मूल (चौपाई)</summary>

स्वागत पूँछि निकट बैठारे।  
लछिमन सादर चरन पखारे॥
</details>

<details><summary>अनुवाद (हिन्दी)</summary>

फिर स्वागत (कुशल) पूछकर पास बैठा लिया। लक्ष्मणजीने आदरके साथ उनके चरण धोये॥ ६॥
</details>

## दोहा


<details open><summary>मूल (दोहा)</summary>

नाना बिधि बिनती करि प्रभु प्रसन्न जियँ जानि।  
नारद बोले बचन तब जोरि सरोरुह पानि॥ ४१॥
</details>

<details><summary>अनुवाद (हिन्दी)</summary>

बहुत प्रकारसे विनती करके और प्रभुको मनमें प्रसन्न जानकर तब नारदजी कमलके समान हाथोंको जोड़कर वचन बोले—॥ ४१॥
</details>

<details open><summary>मूल (चौपाई)</summary>

सुनहु उदार सहज रघुनायक।  
सुंदर अगम सुगम बर दायक॥  
देहु एक बर मागउँ स्वामी।  
जद्यपि जानत अंतरजामी॥
</details>

<details><summary>अनुवाद (हिन्दी)</summary>

हे स्वभावसे ही उदार श्रीरघुनाथजी! सुनिये। आप सुन्दर अगम और सुगम वरके देनेवाले हैं। हे स्वामी! मैं एक वर माँगता हूँ, वह मुझे दीजिये, यद्यपि आप अन्तर्यामी होनेके नाते सब जानते ही हैं॥ १॥
</details>

<details open><summary>मूल (चौपाई)</summary>

जानहु मुनि तुम्ह मोर सुभाऊ।  
जन सन कबहुँ कि करउँ दुराऊ॥  
कवन बस्तु असि प्रिय मोहि लागी।  
जो मुनिबर न सकहु तुम्ह मागी॥
</details>

<details><summary>अनुवाद (हिन्दी)</summary>

[श्रीरामजीने कहा—] हे मुनि! तुम मेरा स्वभाव जानते ही हो। क्या मैं अपने भक्तोंसे कभी कुछ छिपाव करता हूँ? मुझे ऐसी कौन-सी वस्तु प्रिय लगती है, जिसे हे मुनिश्रेष्ठ! तुम नहीं माँग सकते?॥ २॥
</details>

<details open><summary>मूल (चौपाई)</summary>

जन कहुँ कछु अदेय नहिं मोरें।  
अस बिस्वास तजहु जनि भोरें॥  
तब नारद बोले हरषाई।  
अस बर मागउँ करउँ ढिठाई॥
</details>

<details><summary>अनुवाद (हिन्दी)</summary>

मुझे भक्तके लिये कुछ भी अदेय नहीं है। ऐसा विश्वास भूलकर भी मत छोड़ो। तब नारदजी हर्षित होकर बोले—मैं ऐसा वर माँगता हूँ, यह धृष्टता करता हूँ—॥ ३॥
</details>

<details open><summary>मूल (चौपाई)</summary>

जद्यपि प्रभु के नाम अनेका।  
श्रुति कह अधिक एक तें एका॥  
राम सकल नामन्ह तें अधिका।  
होउ नाथ अघ खग गन बधिका॥
</details>

<details><summary>अनुवाद (हिन्दी)</summary>

यद्यपि प्रभुके अनेकों नाम हैं और वेद कहते हैं कि वे सब एक-से-एक बढ़कर हैं, तो भी हे नाथ! रामनाम सब नामोंसे बढ़कर हो और पापरूपी पक्षियोंके समूहके लिये यह वधिकके समान हो॥ ४॥
</details>

## दोहा


<details open><summary>मूल (दोहा)</summary>

राका रजनी भगति तव राम नाम सोइ सोम।  
अपर नाम उडगन बिमल बसहुँ भगत उर ब्योम॥ ४२(क)॥
</details>

<details><summary>अनुवाद (हिन्दी)</summary>

आपकी भक्ति पूर्णिमाकी रात्रि है; उसमें ‘राम’ नाम यही पूर्ण चन्द्रमा होकर और अन्य सब नाम तारागण होकर भक्तोंके हृदयरूपी निर्मल आकाशमें निवास करें॥ ४२(क)॥
</details>

<details open><summary>मूल (दोहा)</summary>

एवमस्तु मुनि सन कहेउ कृपासिंधु रघुनाथ।  
तब नारद मन हरष अति प्रभु पद नायउ माथ॥ ४२(ख)॥
</details>

<details><summary>अनुवाद (हिन्दी)</summary>

कृपासागर श्रीरघुनाथजीने मुनिसे ‘एवमस्तु’ (ऐसा ही हो) कहा। तब नारदजीने मनमें अत्यन्त हर्षित होकर प्रभुके चरणोंमें मस्तक नवाया॥ ४२(ख)॥
</details>

<details open><summary>मूल (चौपाई)</summary>

अति प्रसन्न रघुनाथहि जानी।  
पुनि नारद बोले मृदु बानी॥  
राम जबहिं प्रेरेउ निज माया।  
मोहेहु मोहि सुनहु रघुराया॥
</details>

<details><summary>अनुवाद (हिन्दी)</summary>

श्रीरघुनाथजीको अत्यन्त प्रसन्न जानकर नारदजी फिर कोमल वाणी बोले—हे रामजी! हे रघुनाथजी! सुनिये, जब आपने अपनी मायाको प्रेरित करके मुझे मोहित किया था,॥ १॥
</details>

<details open><summary>मूल (चौपाई)</summary>

तब बिबाह मैं चाहउँ कीन्हा।  
प्रभु केहि कारन करै न दीन्हा॥  
सुनु मुनि तोहि कहउँ सहरोसा।  
भजहिं जे मोहि तजि सकल भरोसा॥
</details>

<details><summary>अनुवाद (हिन्दी)</summary>

तब मैं विवाह करना चाहता था। हे प्रभु! आपने मुझे किस कारण विवाह नहीं करने दिया? [प्रभु बोले—] हे मुनि! सुनो, मैं तुम्हें हर्षके साथ कहता हूँ कि जो समस्त आशा-भरोसा छोड़कर केवल मुझको ही भजते हैं,॥ २॥
</details>

<details open><summary>मूल (चौपाई)</summary>

करउँ सदा तिन्ह कै रखवारी।  
जिमि बालक राखइ महतारी॥  
गह सिसु बच्छ अनल अहि धाई।  
तहँ राखइ जननी अरगाई॥
</details>

<details><summary>अनुवाद (हिन्दी)</summary>

मैं सदा उनकी वैसे ही रखवाली करता हूँ जैसे माता बालककी रक्षा करती है। छोटा बच्चा जब दौड़कर आग और साँपको पकड़ने जाता है तो वहाँ माता उसे [अपने हाथों] अलग करके बचा लेती है॥ ३॥
</details>

<details open><summary>मूल (चौपाई)</summary>

प्रौढ़ भएँ तेहि सुत पर माता।  
प्रीति करइ नहिं पाछिलि बाता॥  
मोरें प्रौढ़ तनय सम ग्यानी।  
बालक सुत सम दास अमानी॥
</details>

<details><summary>अनुवाद (हिन्दी)</summary>

सयाना हो जानेपर उस पुत्रपर माता प्रेम तो करती है, परन्तु पिछली बात नहीं रहती (अर्थात् मातृपरायण शिशुकी तरह फिर उसको बचानेकी चिन्ता नहीं करती; क्योंकि वह मातापर निर्भर न कर अपनी रक्षा आप करने लगता है)। ज्ञानी मेरे प्रौढ़ (सयाने) पुत्रके समान है और [तुम्हारे-जैसा] अपने बलका मान न करनेवाला सेवक मेरे शिशु पुत्रके समान है॥ ४॥
</details>

<details open><summary>मूल (चौपाई)</summary>

जनहि मोर बल निज बल ताही।  
दुहु कहँ काम क्रोध रिपु आही॥  
यह बिचारि पंडित मोहि भजहीं।  
पाएहुँ ग्यान भगति नहिं तजहीं॥
</details>

<details><summary>अनुवाद (हिन्दी)</summary>

मेरे सेवकको केवल मेरा ही बल रहता है और उसे (ज्ञानीको) अपना बल होता है। पर काम-क्रोधरूपी शत्रु तो दोनोंके लिये हैं। [भक्तके शत्रुओंको मारनेकी जिम्मेवारी मुझपर रहती है, क्योंकि वह मेरे परायण होकर मेरा ही बल मानता है; परन्तु अपने बलको माननेवाले ज्ञानीके शत्रुओंका नाश करनेकी जिम्मेवारी मुझपर नहीं है।] ऐसा विचारकर पण्डितजन (बुद्धिमान् लोग) मुझको ही भजते हैं। वे ज्ञान प्राप्त होनेपर भी भक्तिको नहीं छोड़ते॥ ५॥
</details>

## दोहा


<details open><summary>मूल (दोहा)</summary>

काम क्रोध लोभादि मद प्रबल मोह कै धारि।  
तिन्ह महँ अति दारुन दुखद मायारूपी नारि॥ ४३॥
</details>

<details><summary>अनुवाद (हिन्दी)</summary>

काम, क्रोध, लोभ और मद आदि मोह (अज्ञान) की प्रबल सेना है। इनमें मायारूपिणी (मायाकी साक्षात् मूर्ति) स्त्री तो अत्यन्त दारुण दुःख देनेवाली है॥ ४३॥
</details>

<details open><summary>मूल (चौपाई)</summary>

सुनु मुनि कह पुरान श्रुति संता।  
मोह बिपिन कहुँ नारि बसंता॥  
जप तप नेम जलाश्रय झारी।  
होइ ग्रीषम सोषइ सब नारी॥
</details>

<details><summary>अनुवाद (हिन्दी)</summary>

हे मुनि! सुनो, पुराण, वेद और संत कहते हैं कि मोहरूपी वन [को विकसित करने] के लिये स्त्री वसन्त ऋतुके समान है। जप, तप, नियमरूपी सम्पूर्ण जलके स्थानोंको स्त्री ग्रीष्मरूप होकर सर्वथा सोख लेती है॥ १॥
</details>

<details open><summary>मूल (चौपाई)</summary>

काम क्रोध मद मत्सर भेका।  
इन्हहि हरषप्रद बरषा एका॥  
दुर्बासना कुमुद समुदाई।  
तिन्ह कहँ सरद सदा सुखदाई॥
</details>

<details><summary>अनुवाद (हिन्दी)</summary>

काम, क्रोध, मद और मत्सर (डाह) आदि मेढक हैं। इनको वर्षा-ऋतु होकर हर्ष प्रदान करनेवाली एकमात्र यही (स्त्री) है। बुरी वासनाएँ कुमुदोंके समूह हैं। उनको सदैव सुख देनेवाली यह शरद् ऋतु है॥ २॥
</details>

<details open><summary>मूल (चौपाई)</summary>

धर्म सकल सरसीरुह बृंदा।  
होइ हिम तिन्हहि दहइ सुख मंदा॥  
पुनि ममता जवास बहुताई।  
पलुहइ नारि सिसिर रितु पाई॥
</details>

<details><summary>अनुवाद (हिन्दी)</summary>

समस्त धर्म कमलोंके झुंड हैं। यह नीच (विषयजन्य) सुख देनेवाली स्त्री हिम-ऋतु होकर उन्हें जला डालती है। फिर ममतारूपी जवासका समूह (वन) स्त्रीरूपी शिशिर-ऋतुको पाकर हरा-भरा हो जाता है॥ ३॥
</details>

<details open><summary>मूल (चौपाई)</summary>

पाप उलूक निकर सुखकारी।  
नारि निबिड़ रजनी अँधिआरी॥  
बुधि बल सील सत्य सब मीना।  
बनसी सम त्रिय कहहिं प्रबीना॥
</details>

<details><summary>अनुवाद (हिन्दी)</summary>

पापरूपी उल्लुओंके समूहके लिये यह स्त्री सुख देनेवाली घोर अन्धकारमयी रात्रि है। बुद्धि, बल, शील और सत्य—ये सब मछलियाँ हैं और उन [को फँसाकर नष्ट करने] के लिये स्त्री बंसीके समान है, चतुर पुरुष ऐसा कहते हैं॥ ४॥
</details>

## दोहा


<details open><summary>मूल (दोहा)</summary>

अवगुन मूल सूलप्रद प्रमदा सब दुख खानि।  
ताते कीन्ह निवारन मुनि मैं यह जियँ जानि॥ ४४॥
</details>

<details><summary>अनुवाद (हिन्दी)</summary>

युवती स्त्री अवगुणोंकी मूल, पीड़ा देनेवाली और सब दुःखोंकी खान है। इसलिये हे मुनि! मैंने जीमें ऐसा जानकर तुमको विवाह करनेसे रोका था॥ ४४॥
</details>

<details open><summary>मूल (चौपाई)</summary>

सुनि रघुपति के बचन सुहाए।  
मुनि तन पुलक नयन भरि आए॥  
कहहु कवन प्रभु कै असि रीती।  
सेवक पर ममता अरु प्रीती॥
</details>

<details><summary>अनुवाद (हिन्दी)</summary>

श्रीरघुनाथजीके सुन्दर वचन सुनकर मुनिका शरीर पुलकित हो गया और नेत्र [प्रेमाश्रुओंके जलसे] भर आये। [वे मन-ही-मन कहने लगे—] कहो तो किस प्रभुकी ऐसी रीति है, जिसका सेवकपर इतना ममत्व और प्रेम हो॥ १॥
</details>

<details><summary>Misc Detail</summary>


</details>
