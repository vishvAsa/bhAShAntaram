+++
title = "०९ श्रीराम-कौसल्या-संवाद"

+++


<details open><summary>मूल (चौपाई)</summary>

अति बिषाद बस लोग लोगाईं।  
गए मातु पहिं रामु गोसाईं॥  
मुख प्रसन्न चित चौगुन चाऊ।  
मिटा सोचु जनि राखै राऊ॥
</details>

<details><summary>अनुवाद (हिन्दी)</summary>

सर्व पुरुष आणि स्त्रिया अत्यंत विषादात बुडाले होते. प्रभू श्रीरामचंद्र कौसल्यामातेकडे गेले. त्यांच्या मुखावर प्रसन्नता होती आणि मनात चौपट उत्साह भरला होता. राजे आपल्याला ठेवून घेतील ही काळजी राहिली नाही. कैकेयी मातेने आज्ञा दिली आहे आणि वडिलांनी मूक संमती दिलेली आहे.॥ ४॥
</details>

## दोहा


<details open><summary>मूल (दोहा)</summary>

नव गयंदु रघुबीर मनु राजु अलान समान।  
छूट जानि बन गवनु सुनि उर अनंदु अधिकान॥ ५१॥
</details>

<details><summary>अनुवाद (हिन्दी)</summary>

श्रीरामचंद्रांचे मन पकडलेल्या नव्या हत्तीप्रमाणे होते आणि राजतिलक हा त्या हत्तीला बांधून टाकणाऱ्या लोखंडाच्या काटेरी बेडीप्रमाणे होता. ‘वनात जायचे आहे.’ हे ऐकून आपण बंधनातून मुक्त झालो, असे मानून त्यांच्या मनातील आनंद वाढला.॥ ५१॥
</details>

<details open><summary>मूल (चौपाई)</summary>

रघुकुल तिलक जोरि दोउ हाथा।  
मुदित मातु पद नायउ माथा॥  
दीन्हि असीस लाइ उर लीन्हे।  
भूषन बसन निछावरि कीन्हे॥
</details>

<details><summary>अनुवाद (हिन्दी)</summary>

रघुकुलतिलक श्रीरामांनी दोन्ही हात जोडून आनंदाने कौसल्या मातेच्या चरणी मस्तक ठेवले. तिने आशीर्वाद दिला आणि हृदयाशी धरले. दागिने व वस्त्रे त्यांच्यावरून ओवाळून टाकली.॥ १॥
</details>

<details open><summary>मूल (चौपाई)</summary>

बार बार मुख चुंबति माता।  
नयन नेह जलु पुलकित गाता॥  
गोद राखि पुनि हृदयँ लगाए।  
स्रवत प्रेमरस पयद सुहाए॥
</details>

<details><summary>अनुवाद (हिन्दी)</summary>

माता वारंवार श्रीरामांच्या मुखाचे चुंबन घेत होती. नेत्रांतून प्रेमाश्रू भरून आले होते आणि सर्वांग पुलकित झाले होते. तिने श्रीरामांना आपल्या मांडीवर घेऊन पुन्हा कवटाळले. तिच्या स्तनांतून प्रेमाधिक्यामुळे दूध वाहू लागले.॥ २॥
</details>

<details open><summary>मूल (चौपाई)</summary>

प्रेमु प्रमोदु न कछु कहि जाई।  
रंक धनद पदबी जनु पाई॥  
सादर सुंदर बदनु निहारी।  
बोली मधुर बचन महतारी॥
</details>

<details><summary>अनुवाद (हिन्दी)</summary>

तिचे प्रेम व मोठा आनंद हा काही सांगता येत नव्हता. जणू कंगालाला कुबेराचे पद मिळाले होते. मोठॺा आदराने सुंदर मुख पहात माता मधुर वाणीने म्हणाली,॥ ३॥
</details>

<details open><summary>मूल (चौपाई)</summary>

कहहु तात जननी बलिहारी।  
कबहिं लगन मुद मंगलकारी॥  
सुकृत सील सुख सीवँ सुहाई।  
जनम लाभ कइ अवधि अघाई॥
</details>

<details><summary>अनुवाद (हिन्दी)</summary>

‘बाळा! तुझ्यावरून जीव ओवाळून टाकते. सांग बरे, तो आनंददायक मंगल मुहूर्त केव्हा आहे? तो माझे पुण्य, शील आणि सुखाची सुंदर परिसीमा आहे आणि जन्म घेतल्याच्या लाभाची पराकाष्ठा आहे.॥ ४॥
</details>

## दोहा


<details open><summary>मूल (दोहा)</summary>

जेहि चाहत नर नारि सब अति आरत एहि भाँति।  
जिमि चातक चातकि तृषित बृष्टि सरद रितु स्वाति॥ ५२॥
</details>

<details><summary>अनुवाद (हिन्दी)</summary>

त्या मुहूर्ताची सर्व स्त्री-पुरुष अत्यंत आतुरतेने वाट पहात आहेत. तहानलेले चातक आणि चातकी जशी शरदऋतूतील स्वाती नक्षत्राच्या पावसाची वाट पहातात.॥ ५२॥
</details>

<details open><summary>मूल (चौपाई)</summary>

तात जाउँ बलि बेगि नहाहू।  
जो मन भाव मधुर कछु खाहू॥  
पितु समीपत बजाएहु भैआ।  
भइ बड़ि बार जाइ बलि मैआ॥
</details>

<details><summary>अनुवाद (हिन्दी)</summary>

‘सोन्या! मी कुरवंडी करते. तू लवकर स्नान करून मनाला आवडेल ती मिठाई खाऊन घे. बाळा, मग बाबांजवळ जा. फार उशीर झाला आहे. मी औक्षण करते.’॥ १॥
</details>

<details open><summary>मूल (चौपाई)</summary>

मातु बचन सुनि अति अनुकूला।  
जनु सनेह सुरतरु के फूला॥  
सुख मकरंद भरे श्रियमूला।  
निरखि राम मनु भवँरु न भूला॥
</details>

<details><summary>अनुवाद (हिन्दी)</summary>

मातेचे अत्यंत मनोहर बोलणे जणू स्नेहरूपी कल्पवृक्षाची फुले होती. ती सुखरूपी मकरंदाने भरलेली होती आणि ती राजलक्ष्मीचे मूळ होती. अशा वचनरूपी फुलांना पाहून श्रीरामचंद्रांचा मनरूपी भ्रमर त्यांना भुलला नाही.॥ २॥
</details>

<details open><summary>मूल (चौपाई)</summary>

धरम धुरीनधरम गति जानी।  
कहेउ मातु सन अति मृदु बानी॥  
पिताँ दीन्ह मोहिकानन राजू।  
जहँ सब भाँति मोर बड़ काजू॥
</details>

<details><summary>अनुवाद (हिन्दी)</summary>

धर्मधुरींण श्रीरामचंद्रांनी धर्माची गती ओळखून आईला अत्यंत कोमल वाणीने म्हटले, ‘आई! बाबांनी मला वनाचे राज्य दिले आहे. तेथे माझे सर्वप्रकारे मोठे काम पूर्ण होणार आहे.॥ ३॥
</details>

<details open><summary>मूल (चौपाई)</summary>

आयसुदेहि मुदितमन माता।  
जेहिं मुद मंगल कानन जाता॥  
जनि सनेह बस डरपसि भोरें।  
आनँदु अंब अनुग्रह तोरें॥
</details>

<details><summary>अनुवाद (हिन्दी)</summary>

आई! तू प्रसन्न चित्ताने मला जाण्याची आज्ञा दे. त्यामुळे माझा वनातील प्रवास आनंद-मंगलमय होईल. माझ्यावरील प्रेमामुळे चुकूनही घाबरू नकोस. हे माते, तुझ्या कृपेने आनंदच होईल.॥ ४॥
</details>

## दोहा


<details open><summary>मूल (दोहा)</summary>

बरष चारिदस बिपिन बसि करि पितु बचन प्रमान।  
आइ पाय पुुनि देखिहउँ मनु जनि करसि मलान॥ ५३॥
</details>

<details><summary>अनुवाद (हिन्दी)</summary>

चौदा वर्षे वनात राहून आणि वडिलांची प्रतिज्ञा खरी करून मी परत येईन व तुझ्या चरणांचे दर्शन घेईन. तू मन दीनवाणे करून घेऊ नकोस.’॥
</details>

<details open><summary>मूल (चौपाई)</summary>

बचन बिनीत मधुररघुबर के।  
सर सम लगे मातु उर करके॥  
सहमिसूखिसुनिसीतलि बानी।  
जिमि जवास परें पावस पानी॥
</details>

<details><summary>अनुवाद (हिन्दी)</summary>

रघुकुलातील श्रेष्ठ श्रीरामचंद्रांचे हे अत्यंत नम्र व गोड बोलणे मातेच्या हृदयाला बाणाप्रमाणे रुतू लागले. ती शीतल वाणी ऐकून कौसल्या घाबरून अशी गर्भगळित झाली की, ज्याप्रमाणे पावसाचे पाणी पडताच जवास वाळून जाते.॥ १॥
</details>

<details open><summary>मूल (चौपाई)</summary>

कहिन जाइ कछु हृदय बिषादू।  
मनहुँ मृगी सुनि केहरि नादू॥  
नयन सजल तन थरथर काँपी।  
माजहि खाइ मीन जनु मापी॥
</details>

<details><summary>अनुवाद (हिन्दी)</summary>

तिच्या हृदयातील विषादाचे वर्णन करणे अशक्य होते. जणू सिंहाची गर्जना ऐकून हरिणी बावरून जावी. डोळ्यांत पाणी आले. शरीर थरथरू लागले. जणू मासोळी पहिल्या पावसाचा फेस खाल्‍ल्यामुळे बेशुद्ध झाली होती.॥ २॥
</details>

<details open><summary>मूल (चौपाई)</summary>

धरि धीरजु सुतबदनु निहारी।  
गदगद बचन कहति महतारी॥  
तात पितहि तुम्ह प्रान पिआरे।  
देखि मुदित नित चरित तुम्हारे॥
</details>

<details><summary>अनुवाद (हिन्दी)</summary>

धीर धरून व पुत्राच्या मुखाकडे पहात सद्गदित वाणीने ती म्हणू लागली, ‘बाळा! तू तर पित्याला प्राणांसारखा प्रिय आहेस. तुझे वागणे पाहून ते नित्य प्रसन्न असतात.॥ ३॥
</details>

<details open><summary>मूल (चौपाई)</summary>

राजुदेनकहुँ सुभ दिन साधा।  
कहेउ जान बन केहिं अपराधा॥  
तात सुनावहु मोहि निदानू।  
को दिनकर कुल भयउ कृसानू॥
</details>

<details><summary>अनुवाद (हिन्दी)</summary>

तुला राज्य देण्यासाठी त्यांनीच शुभ दिवस शोधला होता. मग आता कोणत्या अपराधासाठी वनात जाण्यास सांगितले आहे? बाळा! मला कारण सांग. सूर्यवंशरूपी वनाला जाळण्यासाठी आग कोण ठरले?’॥ ४॥
</details>

## दोहा


<details open><summary>मूल (दोहा)</summary>

निरखि राम रुख सचिवसुत कारनु कहेउ बुझाइ।  
सुनि प्रसंगु रहि मूक जिमि दसा बरनि नहिं जाइ॥ ५४॥
</details>

<details><summary>अनुवाद (हिन्दी)</summary>

तेव्हा रामचंद्रांचे मनोगत ओळखून मंत्र्याच्या पुत्राने सर्व कारण समजावून सांगितले. तो प्रसंग ऐकून कौसल्या मुकी होऊन गेली. तिची अवस्था काही सांगता येण्यासारखी नव्हती.॥ ५४॥
</details>

<details open><summary>मूल (चौपाई)</summary>

राखिनसकइन कहि सक जाहू।  
दुहूँ भाँति उर दारुन दाहू॥  
लिखत सुधाकरगा लिखि राहू।  
बिधि गति बाम सदा सब काहू॥
</details>

<details><summary>अनुवाद (हिन्दी)</summary>

ती श्रीरामांना ठेवूनही घेऊ शकत नव्हती आणि वनात जाण्यास सांगूही शकत नव्हती. दोन्ही प्रकारे फार मोठा मनस्ताप होत होता. ती मनात विचार करू लागली की, ‘बघा, विधात्याची चाल नेहमी सर्वांसाठी वाकडीच असते. ते लिहीत होते चंद्रमा, परंतु त्याऐवजी लिहिले गेले राहू.’॥ १॥
</details>

<details open><summary>मूल (चौपाई)</summary>

धरम सनेह उभयँ मति घेरी।  
भइ गति साँप छुछुंदरि केरी॥  
राखउँ सुतहि करउँ अनुरोधू।  
धरमु जाइ अरु बंधु बिरोधू॥
</details>

<details><summary>अनुवाद (हिन्दी)</summary>

धर्म व स्नेह दोन्हींनी कौसल्येच्या बुद्धीला घेरून टाकले. इकडे आड, तिकडे विहीर अशी तिची स्थिती झाली. साप व चिचुंद्री यांच्या गोष्टीसारखी तिची अवस्था झाली. ती विचार करू लागली की, जर मी हट्टाने मुलाला ठेवून घेतले तर धर्माला बाध येतो आणि भावांमध्ये वितुष्ट येते,॥ २॥
</details>

<details open><summary>मूल (चौपाई)</summary>

कहउँ जान बनतौ बड़ि हानी।  
संकट सोच बिबस भइ रानी॥  
बहुरि समुझि तिय धरमु सयानी।  
रामु भरतु दोउ सुत सम जानी॥
</details>

<details><summary>अनुवाद (हिन्दी)</summary>

आणि वनात जाण्यास सांगितले, तर फार मोठी हानी घडते. अशा प्रकारे धर्मसंकटात सापडून राणी फार काळजीत पडली. मग बुद्धिमती कौसल्येने पातिव्रत्यधर्म श्रेष्ठ जाणून आणि राम व भरत या दोन्ही पुत्रांना समान मानून,॥ ३॥
</details>

<details open><summary>मूल (चौपाई)</summary>

सरल सुभाउ राम महतारी।  
बोली बचन धीर धरि भारी॥  
तातजाउँ बलिकीन्हेहु नीका।  
पितु आयसु सब धरमक टीका॥
</details>

<details><summary>अनुवाद (हिन्दी)</summary>

सरळ स्वभावाची श्रीरामांची माता कौसल्या हिने अत्यंत धीर धरून म्हटले, ‘हे पुत्रा! माझ्या कायेची तुझ्या धर्मनिष्ठेवरून कुरवंडी उतरावी. तू चांगले केलेस. पित्याच्या आज्ञेचे पालन करणे हेच सर्व धर्मांत श्रेष्ठ आहे.॥ ४॥
</details>

## दोहा


<details open><summary>मूल (दोहा)</summary>

राजु देन कहि दीन्ह बनु मोहि न सो दुख लेसु।  
तुम्ह बिनु भरतहि भूपतिहि प्रजहि प्रचंड कलेसु॥ ५५॥
</details>

<details><summary>अनुवाद (हिन्दी)</summary>

त्यांनी तुला राज्य देण्याचे सांगून वन दिले, याचे मला लेशमात्र दुःख नाही. दुःख एवढेच आहे की, तुझ्याविना भरताला, महाराजांना व प्रजेला फार मोठे दुःख होईल.॥ ५५॥
</details>

<details open><summary>मूल (चौपाई)</summary>

जौं केवल पितुआयसु ताता।  
तौ जनि जाहु जानि बड़ि माता॥  
जौं पितु मातुकहेउबन जाना।  
तौ कानन सत अवध समाना॥
</details>

<details><summary>अनुवाद (हिन्दी)</summary>

बाळ! जर फक्त पित्याची आज्ञा असेल, तर माता ही पित्यापेक्षा मोठी आहे असे मानून वनात जाऊ नकोस. परंतु माता-पिता या दोघांनी वनात जाण्यास सांगितले असेल, तर वन हे तुझ्यासाठी शेकडो अयोध्येच्या राज्यांच्या बरोबरीचे आहे.॥ १॥
</details>

<details open><summary>मूल (चौपाई)</summary>

पितु बनदेव मातु बनदेवी।  
खग मृग चरन सरोरुह सेवी॥  
अंतहुँ उचित नृपहि बनबासू।  
बय बिलोकि हियँ होइ हराँसू॥
</details>

<details><summary>अनुवाद (हिन्दी)</summary>

वनातील देव हे तुझे पिता असतील आणि वनदेवी या माता असतील. तेथील पशु-पक्षी तुझ्या चरण-कमलांचे सेवक होतील. राजाने वृद्धावस्थेत वनवास करावा, हे योग्यच आहे. फक्त तुझी सुकुमार अवस्था पाहून मनात दुःख वाटते.॥ २॥
</details>

<details open><summary>मूल (चौपाई)</summary>

बड़भागी बनु अवध अभागी।  
जो रघुबंसतिलक तुम्ह त्यागी॥  
जौं सुत कहौंसंगमोहि लेहू।  
तुम्हरे हृदयँ होइ संदेहू॥
</details>

<details><summary>अनुवाद (हिन्दी)</summary>

हे रघुवंशाच्या तिलका, वन हे मोठे भाग्यशाली आहे आणि जिने तुझा त्याग केला ती अयोध्या अभागी होय. हे पुत्रा, जर मी तुला म्हटले की, मलाही बरोबर घेऊन चल, तर तुला संशय येईल की, आई मला या निमित्ताने थांबवू इच्छिते.॥ ३॥
</details>

<details open><summary>मूल (चौपाई)</summary>

पूत परमप्रिय तुम्ह सबही के।  
प्रान प्रान के जीवन जी के॥  
ते तुम्ह कहहु मातु बन जाऊँ।  
मैं सुनि बचन बैठि पछिताऊँ॥
</details>

<details><summary>अनुवाद (हिन्दी)</summary>

हे पुत्रा, तू सर्वांनाच प्रिय आहेस, प्राणांचा प्राण आणि हृदयाचे जीवन आहेस. तोच तू प्राणाधार म्हणत आहेस की माते, मी वनात जातो आणि मी तुझे बोलणे ऐकून पश्चात्ताप करीत बसली आहे.॥ ४॥
</details>

## दोहा


<details open><summary>मूल (दोहा)</summary>

यह बिचारि नहिं करउँ हठ झूठ सनेहु बढ़ाइ।  
मानि मातु कर नात बलि सुरति बिसरि जनि जाइ॥ ५६॥
</details>

<details><summary>अनुवाद (हिन्दी)</summary>

असा विचार करून व खोटे प्रेम दाखवून मी काही हट्ट करीत नाही. मुला, तुझ्यावरून जीव ओवाळून टाकते. मातेचे नाते मानून मला विसरून जाऊ नकोस.॥ ५६॥
</details>

<details open><summary>मूल (चौपाई)</summary>

देवपितर सब तुम्हहि गोसाईं।  
राखहुँ पलक नयन की नाईं॥  
अवधि अंबु प्रिय परिजन मीना।  
तुम्ह करुनाकर धरम धुरीना॥
</details>

<details><summary>अनुवाद (हिन्दी)</summary>

हे लाडक्या, पापण्या जशा डोळॺांचे रक्षण करतात, त्याप्रमाणे देव व पितर तुझे रक्षण करोत. तुझ्या वनवासाचा चौदा वर्षांचा काळ हा जणू जल आहे आणि प्रियजन व कुटुंबीय मासे आहेत. तू दयेची खाण आहेस व धर्माची धुरा धारण करणारा आहेस.॥ १॥
</details>

<details open><summary>मूल (चौपाई)</summary>

असबिचारि सोइ करहु उपाई।  
सबहि जिअत जेहिं भेंटहु आई॥  
जाहु सुखेन बनहिबलि जाऊँ।  
करि अनाथ जन परिजन गाऊँ॥
</details>

<details><summary>अनुवाद (हिन्दी)</summary>

असा विचार करून आम्ही सर्वजण जिवंत असे तोपर्यंत भेटण्याचा उपाय कर. मी जीव ओवाळून सांगते, तू सेवकांना, आप्तांना व नगरवासीयांना अनाथ करून सुखाने वनात जा.॥ २॥
</details>

<details open><summary>मूल (चौपाई)</summary>

सबकर आजुसु कृत फल बीता।  
भयउ कराल कालु बिपरीता॥  
बहुबिधि बिलपिचरन लपटानी।  
परम अभागिनि आपुहि जानी॥
</details>

<details><summary>अनुवाद (हिन्दी)</summary>

आज सर्वांची पुण्याई संपली. हा कठीण काळ आमच्यावर ओढवला.’ अशा प्रकारे पुष्कळ विलाप करीत आणि स्वतःला दुर्दैवी मानून माता कौसल्येने श्रीरामांचे चरण घट्ट धरले.॥ ३॥
</details>

<details open><summary>मूल (चौपाई)</summary>

दारुन दुसह दाहु उर ब्यापा।  
बरनि न जाहिं बिलाप कलापा॥  
राम उठाइ मातु उर लाई।  
कहि मृदु बचन बहुरि समुझाई॥
</details>

<details><summary>अनुवाद (हिन्दी)</summary>

हृदयामध्ये भयानक असह्य दुःख भरले होते. त्यावेळी तिने केलेल्या विलापाचे वर्णन करणे शक्य नाही. श्रीरामांनी मातेला उठवून हृदयाशी धरले आणि कोमल शब्दांनी तिची समजूत घातली.॥४॥
</details>

## दोहा


<details open><summary>मूल (दोहा)</summary>

समाचार तेहि समय सुनि सीय उठी अकुलाइ।  
जाइ सासु पद कमल जुग बंदि बैठि सिरु नाइ॥ ५७॥
</details>

<details><summary>अनुवाद (हिन्दी)</summary>

ही वार्ता ऐकताच सीता व्याकूळ झाली आणि सासूजवळ येऊन तिच्या चरण-कमलांना वंदन करून मान खाली घालून बसली.॥ ५७॥
</details>

<details open><summary>मूल (चौपाई)</summary>

दीन्हि असीस सासुमृदु बानी।  
अति सुकुमारि देखि अकुलानी॥  
बैठिनमितमुखसोचति सीता।  
रूप रासि पति प्रेम पुनीता॥
</details>

<details><summary>अनुवाद (हिन्दी)</summary>

सासूने कोमल वाणीने तिला आशीर्वाद दिला. सीतेची अत्यंत सुकुमार अवस्था पाहून ती व्याकूळ झाली. रूपाची खाण असलेली आणि पतीवर पवित्र प्रेम करणारी सीता ही मान खाली घालून बसून विचार करीत होती.॥ १॥
</details>

<details open><summary>मूल (चौपाई)</summary>

चलन चहत बन जीवननाथू।  
केहि सुकृती सन होइहि साथू॥  
की तनु प्रान किकेवल प्राना।  
बिधि करतबु कछु जाइ न जाना॥
</details>

<details><summary>अनुवाद (हिन्दी)</summary>

प्राणनाथ श्रीराम वनात जाऊ इच्छितात. पाहूया, कोणत्या पुण्यवानाची त्यांना सोबत घडेल? शरीर व प्राण दोन्ही बरोबर जाणार की फक्त प्राणानेच यांची सोबत होईल? विधात्याची करणी काही कळत नाही.॥ २॥
</details>

<details open><summary>मूल (चौपाई)</summary>

चारुचरन नख लेखति धरनी।  
नूपुर मुखर मधुर कबि बरनी॥  
मनहुँ प्रेमबस बिनती करहीं।  
हमहि सीय पद जनि परिहरहीं॥
</details>

<details><summary>अनुवाद (हिन्दी)</summary>

सीता आपल्या सुंदर चरणांच्या नखांनी जमीन कुरतडत होती. असे करताना तिच्या नूपुरांचा मधुर ध्वनी होत होता. कवी त्याचे वर्णन असे करतो की, जणू प्रेम-वश होऊन नूपुर विनंती करीत होते की, सीतेच्या चरणांनी आम्हांला कधी सोडून देऊ नये.॥ ३॥
</details>

<details open><summary>मूल (चौपाई)</summary>

मंजु बिलोचन मोचति बारी।  
बोली देखि राम महतारी॥  
तात सुनहु सिय अति सुकुमारी।  
सास ससुर परिजनहि पिआरी॥
</details>

<details><summary>अनुवाद (हिन्दी)</summary>

सीतेच्या सुंदर नेत्रांतून पाणी वाहात होते. तिची दशा पाहून श्रीराम-माता कौसल्या श्रीरामांना म्हणाली, ‘पुत्रा! सीता ही अत्यंत सुकुमार आहे आणि सासू, सासरे व कुटुंबीयांची आवडती आहे.॥ ४॥
</details>

## दोहा


<details open><summary>मूल (दोहा)</summary>

पिता जनक भूपाल मनि ससुर भानुकुल भानु।  
पति रबिकुल कैरव बिपिन बिधु गुन रूप निधानु॥ ५८॥
</details>

<details><summary>अनुवाद (हिन्दी)</summary>

हिचे वडील जनक हे राजांचे शिरोमणी आहेत. सासरे सूर्यकुलाचे सूर्य आहेत आणि पती सूर्यकुलरूपी कुमुदवनास प्रफुल्लित करणारे चंद्र व गुण आणि रूपाचे भांडार आहेत.॥ ५८॥
</details>

<details open><summary>मूल (चौपाई)</summary>

मैं पुनि पुत्रबधू प्रिय पाई।  
रूप रासि गुन सील सुहाई॥  
नयन पुतरिकरिप्रीति बढ़ाई।  
राखेउँ प्रान जानकिहिं लाई॥
</details>

<details><summary>अनुवाद (हिन्दी)</summary>

शिवाय रूपराशी, सुंदर गुण आणि शीलसंपन्न लाडकी सून मला लाभली आहे. मी हिला आपल्या डोळॺांच्या बाहुलीप्रमाणे जतन करून हिच्यावर प्रेम केले आहे. माझे प्राण हिच्यामध्ये गुंतले आहेत.॥ १॥
</details>

<details open><summary>मूल (चौपाई)</summary>

कलपबेलि जिमि बहुबिधि लाली।  
सींचि सनेह सलिल प्रतिपाली॥  
फूलत फलत भयउ बिधि बामा।  
जानि न जाइ काह परिनामा॥
</details>

<details><summary>अनुवाद (हिन्दी)</summary>

कल्पलतेसारखे मी हिला मोठॺा लाडाने स्नेहरूपी जलाने शिंपून पाळले आहे. आता या लतेच्या फुलण्या-फळण्याचा काळ आला, तर विधाता प्रतिकूल झाला. याचा काय परिणाम होणार आहे, हे कुणास ठाऊक?॥ २॥
</details>

<details open><summary>मूल (चौपाई)</summary>

पलँग पीठ तजि गोद हिंडोरा।  
सियँ न दीन्ह पगु अवनि कठोरा॥  
जिअनमूरिजिमि जोगवत रहऊँ।  
दीप बाति नहिं टारन कहऊँ॥
</details>

<details><summary>अनुवाद (हिन्दी)</summary>

सीतेने पलंग, मांडी आणि झोपाळा सोडून कधी कठीण भूमीवर पाय ठेवला नाही. मी नेहमी संजीवनी मुळीप्रमाणे अत्यंत काळजीने हिची राखण केली. मी हिला कधी दिव्याची वात विझवायलासुद्धा सांगत नसे.॥ ३॥
</details>

<details open><summary>मूल (चौपाई)</summary>

सोइ सिय चलन चहतबन साथा।  
आयसु काह होइ रघुनाथा॥  
चंद किरन रसरसिक चकोरी।  
रबि रुख नयन सकइ किमि जोरी॥
</details>

<details><summary>अनुवाद (हिन्दी)</summary>

तीच सीता आता तुझ्याबरोबर वनात जाऊ पहाते. हे रघुनाथा, तिला काय आज्ञा आहे? चंद्रम्याच्या किरणांतील अमृत इच्छिणारी चकोरी सूर्याकडे कसे पाहू शकेल?॥ ४॥
</details>

## दोहा


<details open><summary>मूल (दोहा)</summary>

करि केहरि निसिचर चरहिं दुष्ट जंतु बन भूरि।  
बिष बाटिकाँ कि सोह सुत सुभग सजीवनि मूरि॥ ५९॥
</details>

<details><summary>अनुवाद (हिन्दी)</summary>

हत्ती, सिंह, राक्षस इत्यादी अनेक दुष्ट जीव-जंतू वनात वावरत असतात. बाळा! त्या विषाच्या वाटिकेमध्ये संजीवनीची मुळी कशी शोभून दिसेल?॥ ५९॥
</details>

<details open><summary>मूल (चौपाई)</summary>

बन हित कोलकिरात किसोरी।  
रचीं बिरंचि बिषय सुख भोरी॥  
पाहनकृमि जिमि कठिन सुभाऊ।  
तिन्हहि कलेसु न कानन काऊ॥
</details>

<details><summary>अनुवाद (हिन्दी)</summary>

वनामध्ये ब्रह्मदेवाने विषयसुखाशी अपरिचित असणाऱ्या कोल व भिल्ल यांच्या मुली निर्माण केल्या आहेत. त्यांचा स्वभाव पाषाण-किडॺाप्रमाणे कठोर असतो. त्यांना वनात कधी त्रास वाटत नाही.॥ १॥
</details>

<details open><summary>मूल (चौपाई)</summary>

कै तापस तिय कानन जोगू।  
जिन्ह तप हेतु तजा सब भोगू॥  
सिय बन बसिहि तात केहि भाँती।  
चित्रलिखित कपि देखि डेराती॥
</details>

<details><summary>अनुवाद (हिन्दी)</summary>

किंवा तपस्व्यांच्या स्त्रिया वनात राहण्यास योग्य आहेत. त्यांनी तपस्येसाठी सर्व भोग सोडून दिलेले असतात. हे पुत्रा, जी चित्रातील माकड पाहून घाबरते, ती सीता वनात कशी राहू शकेल?॥ २॥
</details>

<details open><summary>मूल (चौपाई)</summary>

सुरसरसुभग बनजबन चारी।  
डाबर जोगु कि हंसकुमारी॥  
असबिचारिजस आयसु होई।  
मैं सिख देउँ जानकिहि सोई॥
</details>

<details><summary>अनुवाद (हिन्दी)</summary>

देवसरोवरातील कमलवनात संचार करणारी हंसी डबक्यात राहण्यास योग्य आहे काय? याचा विचार करून जर तुझी आज्ञा असेल, तर मग मी जानकीला तसा उपदेश देईन.’॥ ३॥
</details>

<details open><summary>मूल (चौपाई)</summary>

जौं सियभवन रहै कह अंबा।  
मोहि कहँ होइ बहुत अवलंबा॥  
सुनि रघुबीर  मातु प्रिय बानी।  
सील सनेह सुधाँ जनु सानी॥
</details>

<details><summary>अनुवाद (हिन्दी)</summary>

कौसल्या म्हणाली, ‘जर सीता घरी राहिली, तर मला मोठा आधार होईल.’ श्रीरामांनी जणू शील व स्नेहरूपी अमृताने ओथंबलेली मातेची प्रिय वाणी ऐकून॥ ४॥
</details>

## दोहा


<details open><summary>मूल (दोहा)</summary>

कहि प्रिय बचन बिबेकमय कीन्हि मातु परितोष।  
लगे प्रबोधन जानकिहि प्रगटि बिपिन गुन दोष॥ ६०॥
</details>

<details><summary>अनुवाद (हिन्दी)</summary>

विवेकपूर्ण प्रिय वचन बोलून मातेचे समाधान केले. मग वनातील गुण-दोष सांगून ते सीतेला समजावीत म्हणू लागले.॥ ६०॥
</details>
