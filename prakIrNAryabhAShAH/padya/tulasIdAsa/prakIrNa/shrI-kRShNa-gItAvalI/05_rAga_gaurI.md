+++
title = "०५ राग गौरी"

+++


<details><summary>विषय (हिन्दी)</summary>

(९)
</details>

<details open><summary>विश्वास-प्रस्तुति</summary>
अब ब्रज बास महरि किमि कीबो।  
दूध दह्यो माखन ढारत हैं,  
हुतो पोसात दान दिन दीबो॥ १॥  
अब तौ कठिन कान्ह के करतब  
तुम हौ हँसति कहा कहि लीबो।  
लीजै गाउँ, नाउँ लै रावरो,  
है जग ठाउँ कहूँ ह्वै जीबो॥ २॥  
ग्वालि बचन सुनि कहति जसोमति,  
भलो न भूमि पर बादर छीबो  
दैअहि लागि कहौं तुलसी प्रभु,  
अजहुँ न तजत पयोधर पीबो॥ ३॥
</details>

<details><summary>मूल</summary>

अब ब्रज बास महरि किमि कीबो।  
दूध दह्यो माखन ढारत हैं,  
हुतो पोसात दान दिन दीबो॥ १॥  
अब तौ कठिन कान्ह के करतब  
तुम हौ हँसति कहा कहि लीबो।  
लीजै गाउँ, नाउँ लै रावरो,  
है जग ठाउँ कहूँ ह्वै जीबो॥ २॥  
ग्वालि बचन सुनि कहति जसोमति,  
भलो न भूमि पर बादर छीबो  
दैअहि लागि कहौं तुलसी प्रभु,  
अजहुँ न तजत पयोधर पीबो॥ ३॥
</details>

<details><summary>अनुवाद (हिन्दी)</summary>

(दूसरी ग्वालिनी आकर कहती है—) नन्दरानी! अब व्रजमें बसना कैसे होगा? अब तो यह (सारा-का-सारा ही) दूध-दही-माखन ढरकाने लगा! प्रतिदिन दान देना तो बन जाता था (क्योंकि वह नियत परिमाणमें ही देना पड़ता था।)॥ १॥ किंतु अब तो (इस) कान्हके करतब (बड़े) कठिन हो गये हैं। (लो!) तुम तो हँस रही हो! (फिर) तुम्हें कहकर ही क्या लाभ उठाऊँगी? अपना गाँव सँभालो! तुम्हारा नाम लेकर जगत् में जगह मिल ही जायगी। कहीं भी रहते हुए जीवन-निर्वाह कर लिया जायगा॥ २॥ ग्वालिनीकी बात सुनकर (और लालकी सीधी रोनी-सी सूरत देखकर) यशोदाजी कहती हैं—अरी! यों जमीनपर बादल छूना ठीक नहीं (दूधमुँहे बच्चेपर ऐसा असम्भव दोष लगाना अच्छा नहीं)। तुलसीदासजीके शब्दोंमें माता यशोदा बोली कि मैं भगवान् के लिये तुमसे कहती हूँ—अभी तो यह स्तन पीना भी नहीं छोड़ सका है (फिर तुम्हारे घर जाकर दही-माखन कैसे ढरका देगा?)॥ ३॥
</details>

<details><summary>विषय (हिन्दी)</summary>

(१०)
</details>

<details open><summary>विश्वास-प्रस्तुति</summary>
जानी है ग्वालि परी फिरि फीकें।  
मातु काज लागी लखि डाटत,  
है बायनो दियो घर नीकें॥ १॥  
अब कहि देउँ, कहति किन, यों कहि,  
माँगत दही धरॺो जो छीकें॥ २॥  
तुलसी प्रभु मुख निरखि रही चकि,  
रह्यो न सयानप तन मन ती कें॥ ३॥
</details>

<details><summary>मूल</summary>

जानी है ग्वालि परी फिरि फीकें।  
मातु काज लागी लखि डाटत,  
है बायनो दियो घर नीकें॥ १॥  
अब कहि देउँ, कहति किन, यों कहि,  
माँगत दही धरॺो जो छीकें॥ २॥  
तुलसी प्रभु मुख निरखि रही चकि,  
रह्यो न सयानप तन मन ती कें॥ ३॥
</details>

<details><summary>अनुवाद (हिन्दी)</summary>

श्रीकृष्णने जब देखा कि ग्वालिनी फीकी पड़ गयी है—झेंप गयी है, तब माताको काममें लगी देखकर (उपयुक्त अवसर जानकर) ग्वालिनीको डाँटते हुए बोले—तूने भले घर बायना—न्योता दिया (सबलसे झगड़ा मोल लिया) है (आयी थी मैयाको उलाहना देकर मुझे डँटवाने—अब तू ही डाँट सह)॥ १॥ कहती थी, अभी कहे देती हूँ, फिर कहती क्यों नहीं (चुप क्यों हो गयी)? इतना कहकर (मातासे) छीकेपर धरा दही माँगने लगे॥ २॥ तुलसीदासजी कहते हैं कि प्रभुका मुख निरखकर ग्वालिनी चकित रह गयी (प्रेम-विवश हो गयी)। उसके तन-मनमें तनिक भी सयानापन (चेतना) नहीं रह गया॥ ३॥
</details>

<details><summary>विषय (हिन्दी)</summary>

(११)
</details>

<details open><summary>विश्वास-प्रस्तुति</summary>
जौलौं हौं कान्ह रहौं गुन गोए।  
तौलौं तुमहि पत्यात लोग सब,  
सुसुकि सभीत साँचु सो रोए॥ १॥  
हौ भले नँग-फँग परे गढ़ीबे,  
अब ए गढ़त महरि मुख जोएँ।  
चुपकि न रहत, कह्यौ कछु चाहत,  
ह्वैहै कीच कोठिला धोएँ॥ २॥  
गरजति कहा तरजिनिन्ह तरजति,  
बरजत सैन नैन के कोए।  
तुलसी मुदित मातु सुत गति लखि,  
विथकी है ग्वालि मैन मन मोए॥ ३॥
</details>

<details><summary>मूल</summary>

जौलौं हौं कान्ह रहौं गुन गोए।  
तौलौं तुमहि पत्यात लोग सब,  
सुसुकि सभीत साँचु सो रोए॥ १॥  
हौ भले नँग-फँग परे गढ़ीबे,  
अब ए गढ़त महरि मुख जोएँ।  
चुपकि न रहत, कह्यौ कछु चाहत,  
ह्वैहै कीच कोठिला धोएँ॥ २॥  
गरजति कहा तरजिनिन्ह तरजति,  
बरजत सैन नैन के कोए।  
तुलसी मुदित मातु सुत गति लखि,  
विथकी है ग्वालि मैन मन मोए॥ ३॥
</details>

<details><summary>अनुवाद (हिन्दी)</summary>

(ग्वालिनीने व्यङ्गसे कहा—) कान्हा! जबतक मैं तुम्हारे गुणोंको छिपाये हुए हूँ, तभीतक सब लोग यह विश्वास कर रहे हैं कि सचमुच तुम भयभीत हो सिसकियाँ भरकर रो रहे हो॥ १॥ (एक तो वैसे ही) तुम परले सिरेके नंगेपन तथा जाल रचनेमें कुशल हो (फिर) महरि (यशोदा) का मुँह देखकर अब और भी फरेब रच रहे हो। तुम चुप नहीं रहते, कुछ-न-कुछ कहना ही चाहते हो; पर (याद रखो) कुठिला (अनाज रखनेकी मिट्टीकी कोठी) धोनेसे तो कीचड़ ही होगा (तुम्हारी करतूत और भी सामने आ जायगी)॥ २॥ (ग्वालिनीकी बात सुनकर श्यामसुन्दर कहने लगे—) ‘क्या गरज रही हो और तर्जनी अँगुली दिखाकर डाँट रही हो और (फिर) नेत्रके कोयेसे सैन (संकेत) करके बरज भी रही हो?’ तुलसीदासजी कहते हैं कि माता यशोदा पुत्रकी यह चतुराई देखकर आनन्दसे खिल उठती है और ग्वालिनी मन-ही-मन प्रेमसे मुग्ध होकर थकित हो जाती है॥ ३॥
</details>

<details><summary>विषय (हिन्दी)</summary>

(१२)
</details>

<details open><summary>विश्वास-प्रस्तुति</summary>
भूलि न जात हौं काहू के काऊ।  
साखि सखा सब सुबल, सुदामा,  
देखि धौं बूझि, बोलि बलदाऊ॥ १॥  
यह तो मोहि खिझाइ कोटि बिधि,  
उलटि बिबादन आइ अगाऊ।  
याहि कहा मैया मुँह लावति,  
गनति कि ए लंगरि झगराऊ॥ २॥  
कहत परसपर बचन, जसोमति  
लखि नहिं सकति कपट सति भाऊ।  
तुलसिदास ग्वालिनि अति नागरि,  
नट नागर मनि नंद ललाऊ॥ ३॥
</details>

<details><summary>मूल</summary>

भूलि न जात हौं काहू के काऊ।  
साखि सखा सब सुबल, सुदामा,  
देखि धौं बूझि, बोलि बलदाऊ॥ १॥  
यह तो मोहि खिझाइ कोटि बिधि,  
उलटि बिबादन आइ अगाऊ।  
याहि कहा मैया मुँह लावति,  
गनति कि ए लंगरि झगराऊ॥ २॥  
कहत परसपर बचन, जसोमति  
लखि नहिं सकति कपट सति भाऊ।  
तुलसिदास ग्वालिनि अति नागरि,  
नट नागर मनि नंद ललाऊ॥ ३॥
</details>

<details><summary>अनुवाद (हिन्दी)</summary>

(श्रीश्यामसुन्दर मातासे बोले—)मैया! मैं भूलकर भी कभी किसीके (घर) नहीं जाता। सुबल, सुदामा (आदि) सभी मेरे सखा इसके साक्षी हैं। (और तो क्या, तू) बलदाऊ (भैया) को बुलाकर उसीसे पूछ देख॥ १॥ यह (ग्वालिनी) तो करोड़ों भाँतिसे मुझे तंग करके (तुमसे मैं कुछ कहूँ, इससे पहले ही अपना दोष छिपानेके लिये) आगे-आगे झगड़ा करने आ पहुँची है। मैया! (तू) इसे क्या मुँह लगाती है। यह (बड़ी) नटखट और झगड़ालू है, क्या यह किसीको कुछ गिनती है॥ २॥ (इस प्रकार) ग्वालिन और गोपाल परस्पर उत्तर-प्रत्युत्तर देते हैं; किंतु यशोदाजी समझ नहीं पातीं कि किसमें कितना कपट है और किसका सच्चा भाव है। तुलसीदासजी कहते हैं कि ग्वालिनी भी (बोलने तथा भाव-भङ्गिमा दिखानेमें) अत्यन्त चतुर है और नन्दलाल श्यामसुन्दर तो नट-नागरोंके मुकुटमणि ही ठहरे। फिर इनके कपट-सत्यका किसीको कैसे पता लगे?॥ ३॥
</details>

<details><summary>विषय (हिन्दी)</summary>

(१३)
</details>

<details open><summary>विश्वास-प्रस्तुति</summary>
छाँडो मेरे ललन! ललित लरिकाई।  
ऐहैं सुत! देखुवार कालि तेरे,  
बबै ब्याह की बात चलाई  
डरिहैं सासु ससुर चोरी सुनि,  
हँसिहैं नइ दुलहिया सुहाई।  
उबटौं न्हाहु, गुहौं चुटिया बलि,  
देखि भलो बर करिहिं बड़ाई॥ २॥  
मातु कह्यो करि कहत बोलि दै,  
‘भइ बड़ि बार, कालि तौ न आई’।  
‘जब सोइबो तात’ यों ‘हाँ’ कहि,  
नयन मीचि रहे पौढ़ि कन्हाई॥ ३॥  
उठि कह्यो, भोर भयो, झँगुली दै,  
मुदित महरि लखि आतुरताई।  
बिहँसी ग्वालि जानि तुलसी प्रभु,  
सकुचि लगे जननी उर धाई॥ ४॥
</details>

<details><summary>मूल</summary>

छाँडो मेरे ललन! ललित लरिकाई।  
ऐहैं सुत! देखुवार कालि तेरे,  
बबै ब्याह की बात चलाई  
डरिहैं सासु ससुर चोरी सुनि,  
हँसिहैं नइ दुलहिया सुहाई।  
उबटौं न्हाहु, गुहौं चुटिया बलि,  
देखि भलो बर करिहिं बड़ाई॥ २॥  
मातु कह्यो करि कहत बोलि दै,  
‘भइ बड़ि बार, कालि तौ न आई’।  
‘जब सोइबो तात’ यों ‘हाँ’ कहि,  
नयन मीचि रहे पौढ़ि कन्हाई॥ ३॥  
उठि कह्यो, भोर भयो, झँगुली दै,  
मुदित महरि लखि आतुरताई।  
बिहँसी ग्वालि जानि तुलसी प्रभु,  
सकुचि लगे जननी उर धाई॥ ४॥
</details>

<details><summary>अनुवाद (हिन्दी)</summary>

(यशोदा मैया हँसकर बड़े प्रेमसे समझाती हुई श्यामसुन्दरसे कहती हैं—) मेरे लाल! तू इस ललित लड़कपनको छोड़ दे (तू जो किसीके घर जाकर माखन खा आता है, यह तेरा कोई अपराध थोड़े ही है, लड़कपन है, बच्चे ऐसा किया ही करते हैं। और यह है भी बहुत ललित—अत्यन्त सुन्दर। इससे सभीको सुख मिलता है, पर लोग कहेंगे कि ‘यह तो चोर है, इसके साथ ब्याहकी बात कैसी?’ इससे तेरी सगाईमें बाधा पड़ जायगी)। ‘बेटा! कल ही तुम्हें देखनेवाले आयेंगे; क्योंकि तेरे बाबा (नन्दजी) ने तेरे ब्याहकी बात चला रखी है॥ १॥ चोरीकी बात सुनकर तेरे (भावी) सास-ससुर डर जायँगे (और तेरी सगाई नहीं करेंगे); तेरी वह परम सुहावनी नयी दुलहिनी भी हँसी करेगी (अतएव तू इस टेवको छोड़ दे)। आ, तेरे उबटन लगा दूँ; फिर तू नहा ले, मैं तेरी चोटी गूँथ दूँ। मैं तेरी बलिहारी जाती हूँ। (इस प्रकार तू सुन्दर बन जायगा) तब तुझे सुन्दर वर देखकर देखनेवाले बड़ाई करेंगे’॥ २॥ श्यामसुन्दरने माताका कहा मान लिया, बोले—(मैया! अब मैं चोरी नहीं करूँगा; फिर जब नहा-धोकर चोटी गुँथवाकर तैयार हो गये, तब) पुकारकर बोले—(मैया!) बहुत देर हो गयी, (तूने कहा था न कि वे कल आयेंगे, सो वह) कल तो अभी आया नहीं। यशोदा बोलीं—बेटा! हाँ (सच तो है अभी कल नहीं आया)। तू जब सो जायगा (रात बीत जायगी,तब कल आयेगा)। इतना सुनते ही श्रीकृष्ण ‘अच्छा’ कहकर आँखें मूँदकर सो गये॥ ३॥ (फिर तुरंत ही) उठकर बोले—(मैया!) सबेरा हो गया, झँगुली दे (पहन लूँ, वे मुझे देखनेवाले आते ही होंगे)। महरि यशोदाजी पुत्रके विवाहके लिये इतनी आतुरता देखकर प्रमुदित हो गयीं। ग्वालिनी बड़े जोरसे हँस पड़ी। तुलसीदासजी कहते हैं कि यह देखकर प्रभु श्रीश्यामसुन्दर लजाकर दौड़कर अपनी माताके हृदयसे चपट गये॥ ४॥
</details>

<details><summary>भागसूचना</summary>

उलूखल-बन्धन
</details>
