+++
title = "४१ श्रीगङ्गा-माहात्म्य"

+++


<details open><summary>विश्वास-प्रस्तुति</summary>
देवनदी कहँ जो जन जान किए मनसा, कुल कोटि उधारे।  
देखि चले झगरैं सुरनारि, सुरेस बनाइ बिमान सँवारे॥  
पूजाको साजु बिरंचि रचैं तुलसी, जे महातम जाननिहारे।  
ओककी नीव परी हरिलोक बिलोकत गंग! तरंग तिहारे॥
</details>

<details><summary>मूल</summary>

देवनदी कहँ जो जन जान किए मनसा, कुल कोटि उधारे।  
देखि चले झगरैं सुरनारि, सुरेस बनाइ बिमान सँवारे॥  
पूजाको साजु बिरंचि रचैं तुलसी, जे महातम जाननिहारे।  
ओककी नीव परी हरिलोक बिलोकत गंग! तरंग तिहारे॥
</details>

<details><summary>अनुवाद (हिन्दी)</summary>

जिस मनुष्यने गङ्गास्नानके लिये मनमें जानेका विचारमात्र कर लिया, उसके करोड़ों पीढ़ियोंका उद्धार हो गया। उसे चलता देखकर [उसे वरण करनेके लिये] देवाङ्गनाएँ आपसमें झगड़ने लगती हैं, देवराज इन्द्र उसके लिये विमान बनाकर सजाने लगते हैं, ब्रह्माजी जो कि उसके माहात्म्यको जाननेवाले हैं, उसके पूजनकी सामग्री जुटाने लगते हैं और हे गङ्गाजी! तुम्हारी तरङ्गोंका दर्शन होते ही विष्णुलोकमें (उसके लिये) घरकी नींव पड़ जाती है। (अर्थात् उसका विष्णुलोकमें जाना निश्चित हो जाता है।)॥ १४५॥
</details>

<details open><summary>विश्वास-प्रस्तुति</summary>
ब्रह्मु जो ब्यापकु बेद कहैं, गम नाहिं गिरा गुन-ग्यान-गुनीको।  
जो करता, भरता, हरता, सुर-साहेबु, साहेबु, दीन-दुनीको॥  
सोइ भयो द्रवरूप सही, जो है नाथु बिरंचि महेस मुनीको।  
मानि प्रतीति सदा तुलसी जलु काहे न सेवत देवधुनीको॥
</details>

<details><summary>मूल</summary>

ब्रह्मु जो ब्यापकु बेद कहैं, गम नाहिं गिरा गुन-ग्यान-गुनीको।  
जो करता, भरता, हरता, सुर-साहेबु, साहेबु, दीन-दुनीको॥  
सोइ भयो द्रवरूप सही, जो है नाथु बिरंचि महेस मुनीको।  
मानि प्रतीति सदा तुलसी जलु काहे न सेवत देवधुनीको॥
</details>

<details><summary>अनुवाद (हिन्दी)</summary>

जिस परब्रह्म परमात्माको वेद सर्वव्यापी कहते हैं, जिसके गुण और ज्ञानकी थाह गुणीजन और शारदा भी नहीं पा सकते; जो संसारकी उत्पत्ति, स्थिति और प्रलय करनेवाला, देवताओंका स्वामी तथा लोक-परलोकका प्रभु है; जो ब्रह्मा, शिव और मुनिजनोंका भी स्वामी है, निश्चय वही जलरूप हो गया है। तुलसीदासजी कहते हैं—अरे, विश्वास करके सर्वदा श्रीगङ्गाजलका ही सेवन क्यों नहीं करता?॥ १४६॥
</details>

<details open><summary>विश्वास-प्रस्तुति</summary>
बारि तिहारो निहारि मुरारि भएँ परसें पद पापु लहौंगो।  
ईसु ह्वै सीस धरौं पै डरौं, प्रभुकी समताँ बड़े दोष दहौंगो॥  
बरु बारहिं बार सरीर धरौं, रघुबीरको ह्वै तव तीर रहौंगो।  
भागीरथी! बिनवौं कर जोरि, बहोरि न खोरि लगै सो कहौंगो॥
</details>

<details><summary>मूल</summary>

बारि तिहारो निहारि मुरारि भएँ परसें पद पापु लहौंगो।  
ईसु ह्वै सीस धरौं पै डरौं, प्रभुकी समताँ बड़े दोष दहौंगो॥  
बरु बारहिं बार सरीर धरौं, रघुबीरको ह्वै तव तीर रहौंगो।  
भागीरथी! बिनवौं कर जोरि, बहोरि न खोरि लगै सो कहौंगो॥
</details>

<details><summary>अनुवाद (हिन्दी)</summary>

हे गङ्गे! तुम्हारे जलके दर्शनके प्रभावसे यदि मैं विष्णु हो गया तो अपने चरणोंसे तुम्हारा स्पर्श होनेके कारण मुझे पाप लगेगा [ क्योंकि तुम्हारा जन्म विष्णुभगवान् के चरणोंसे है और यदि मैं भी विष्णु हो गया तो अपने चरणोंसे तुम्हारा स्पर्श होनेके कारण मुझे पापका भागी होना पड़ेगा ]; और यदि महादेव हो गया तो सिरपर धारण करनेसे मुझे डर है कि इस प्रकार अपने प्रभु भगवान् शंकरकी समता करनेके बड़े भारी अपराधसे दु:ख पाऊँगा। इसलिये, भले ही मुझे बारम्बार शरीर धारण करना पड़े, मैं तो श्रीरघुनाथजीका दास होकर ही तुम्हारे तीरपर रहूँगा। हे भागीरथि! मैं हाथ जोड़कर प्रार्थना करता हूँ—मैं वही बात कहूँगा, जिससे फिर दोष न लगे॥ १४७॥
</details>
