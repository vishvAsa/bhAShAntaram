+++
title = "४४ काशीमें महामारी"

+++


<details open><summary>विश्वास-प्रस्तुति</summary>
गौरीनाथ, भोरानाथ, भवत भवानीनाथ!  
बिस्वनाथपुर फिरी आन कलिकालकी।  
संकर-से नर, गिरिजा-सी नारीं कासीबासी,  
बेद कही, सही ससिसेखर कृपालकी॥  
छमुख-गनेस तें महेसके पियारे लोग  
बिकल बिलोकियत, नगरी बिहालकी।  
पुरी-सुरबेलि केलि काटत किरात कलि  
निठुर निहारिये उघारि डीठि भालकी॥
</details>

<details><summary>मूल</summary>

गौरीनाथ, भोरानाथ, भवत भवानीनाथ!  
बिस्वनाथपुर फिरी आन कलिकालकी।  
संकर-से नर, गिरिजा-सी नारीं कासीबासी,  
बेद कही, सही ससिसेखर कृपालकी॥  
छमुख-गनेस तें महेसके पियारे लोग  
बिकल बिलोकियत, नगरी बिहालकी।  
पुरी-सुरबेलि केलि काटत किरात कलि  
निठुर निहारिये उघारि डीठि भालकी॥
</details>

<details><summary>अनुवाद (हिन्दी)</summary>

हे पार्वतीपते! हे भोलानाथ! हे भवानीपते! इस विश्वनाथपुरी काशीमें आज कलिकालकी दुहाई फिरी हुई है। काशीमें रहनेवाले पुरुष शंकरके समान हैं और स्त्रियाँ पार्वतीजीके सदृश हैं—ऐसा वेदने कहा है और इसपर कृपालु चन्द्रशेखरकी भी सही है, किंतु हे महेश! आज [कलिके प्रतापसे] वे लोग जो शंकरको षडानन और गणेशसे भी प्यारे हैं, बड़े व्याकुल दीख पड़ते हैं, सारी काशीपुरीको [इस कलिने] बेहाल कर दिया है। यह कलिरूप निष्ठुर किरात आपकी पुरीरूप कल्पलताको खेलहीमें काट रहा है। इसे अपने मस्तकका नेत्र खोलकर देखिये॥ १६९॥
</details>

<details open><summary>विश्वास-प्रस्तुति</summary>
ठाकुर महेस, ठकुराइनि उमा-सी जहाँ,  
लोक-बेदहूँ बिदित महिमा ठहरकी।  
भट रुद्रगन, पूत गनपति-सेनापति,  
कलिकालकी कुचाल काहू तौ न हरकी॥  
बीसीं बिस्वनाथकी बिषाद बड़ो बारानसीं,  
बूझिए न ऐसी गति संकर-सहरकी।  
कैसे कहै तुलसी बृषासुरके बरदानि  
बानि जानि सुधा तजि पीवनि जहरकी॥
</details>

<details><summary>मूल</summary>

ठाकुर महेस, ठकुराइनि उमा-सी जहाँ,  
लोक-बेदहूँ बिदित महिमा ठहरकी।  
भट रुद्रगन, पूत गनपति-सेनापति,  
कलिकालकी कुचाल काहू तौ न हरकी॥  
बीसीं बिस्वनाथकी बिषाद बड़ो बारानसीं,  
बूझिए न ऐसी गति संकर-सहरकी।  
कैसे कहै तुलसी बृषासुरके बरदानि  
बानि जानि सुधा तजि पीवनि जहरकी॥
</details>

<details><summary>अनुवाद (हिन्दी)</summary>

जहाँके महादेवजी-जैसे स्वामी और पार्वतीजी-जैसी स्वामिनी हैं तथा लोक और वेदमें भी जिस स्थानकी महिमा प्रसिद्ध है, जहाँ रुद्रके गण ही योद्धा हैं और श्रीषडानन एवं गणेशजी सेनापति हैं, वहाँ भी कलिकी कुचालको किसीने नहीं रोका। इस विश्वनाथकी बीसीमें उस वाराणसीमें बड़ा भारी विषाद छाया हुआ है, शंकरके नगरकी ऐसी दुर्दशा है कि पूछो मत। वे भस्मासुरको वर देनेवाले ठहरे, उनका अमृत छोड़कर विष पीनेका स्वभाव जानकर भी तुलसीदास उनके विषयमें किस प्रकार कोई बात कह सकता है? [अर्थात् उनका तो स्वभाव ही उलटा है, इसलिये नगरकी चिन्ता न कर यदि वे कलियुगको पाले हुए हैं तो कोई आश्चर्य नहीं।]॥ १७०॥
</details>

<details open><summary>विश्वास-प्रस्तुति</summary>
लोक-बेदहूँ बिदित बारानसीकी बड़ाई  
बासी नरनारि ईस-अंबिका-सरूप हैं।  
कालनाथ कोतवाल, दंडकारि दंडपानि,  
सभासद गनप-से अमित अनूप हैं॥  
तहाँऊँ कुचालि कलिकालकी कुरीति, कैधौं  
जानत न मूढ़ इहाँ भूतनाथ भूप हैं।  
फलैं फूलैं फैलैं खल, सीदैं साधु पल-पल  
खाती दीपमालिका, ठठाइयत सूप हैं॥
</details>

<details><summary>मूल</summary>

लोक-बेदहूँ बिदित बारानसीकी बड़ाई  
बासी नरनारि ईस-अंबिका-सरूप हैं।  
कालनाथ कोतवाल, दंडकारि दंडपानि,  
सभासद गनप-से अमित अनूप हैं॥  
तहाँऊँ कुचालि कलिकालकी कुरीति, कैधौं  
जानत न मूढ़ इहाँ भूतनाथ भूप हैं।  
फलैं फूलैं फैलैं खल, सीदैं साधु पल-पल  
खाती दीपमालिका, ठठाइयत सूप हैं॥
</details>

<details><summary>अनुवाद (हिन्दी)</summary>

काशीका महत्त्व लोक और वेद दोनोंमें प्रसिद्ध है। यहाँके निवासी श्रीशंकर और पार्वतीरूप हैं। कालभैरव-जैसे तो यहाँके कोतवाल हैं, दण्डपाणि भैरव-जैसे दण्ड देनेवाले जज हैं तथा गणेशजी-जैसे अनेकों अनुपम सभासद् हैं। किंतु कुचालि कलियुगने वहाँ भी अपनी कुचेष्टा नहीं छोड़ी। अथवा वह मूर्ख जानता नहीं कि यहाँके राजा साक्षात् भूतनाथ हैं। [आजकल सब बातें उलटी देखनेमें आती हैं] दुष्ट लोग तो खूब फलते, फूलते और फैलते हैं तथा साधुजन पल-पलमें दु:ख उठाते हैं, जैसे कहावत है—घी तो खाय दीपमालिका और दूसरे दिन ठोंका जाता है सूप॥ १७१॥
</details>

<details open><summary>विश्वास-प्रस्तुति</summary>
पंचकोस पुन्यकोस स्वारथ-परमारथको  
जानि आपु आपने सुपास बास दियो है।  
नीच नर-नारि न सँभारि सके आदर,  
लहत फल कादर बिचारि जो न कियो है॥  
बारी बारानसी बिनु कहे चक्रपानि चक्र,  
मानि हितहानि सो मुरारि मन भियो है।  
रोसमें भरोसो एक आसुतोस कहि जात  
बिकल बिलोकि लोक कालकूट पियो है॥
</details>

<details><summary>मूल</summary>

पंचकोस पुन्यकोस स्वारथ-परमारथको  
जानि आपु आपने सुपास बास दियो है।  
नीच नर-नारि न सँभारि सके आदर,  
लहत फल कादर बिचारि जो न कियो है॥  
बारी बारानसी बिनु कहे चक्रपानि चक्र,  
मानि हितहानि सो मुरारि मन भियो है।  
रोसमें भरोसो एक आसुतोस कहि जात  
बिकल बिलोकि लोक कालकूट पियो है॥
</details>

<details><summary>अनुवाद (हिन्दी)</summary>

पाँच कोसके बीचमें बसा हुआ काशीक्षेत्र पुण्यका खजाना और स्वार्थ-परमार्थ दोनोंका साधक है—यह जानकर आपने यहाँके निवासियोंको अपने पार्श्वमें बसाया है, किंतु नीच स्त्री-पुरुष इस आदरको सह नहीं सके; इसलिये उन्होंने जो कर्म विचारकर नहीं किये, उन्हींका फल वे कायरलोग भोगते हैं। किंतु यह कलिकाल आपसे भय नहीं मानता, यह बड़े आश्चर्यकी बात है। देखिये, सुदर्शन चक्रने भगवान् कृष्णके बिना कहे ही [मिथ्यावासुदेव पौण्ड्रकका वध करनेके अनन्तर] काशीको जला दिया था [उसमें यद्यपि श्रीकृष्णका कोई अपराध नहीं था तो भी] आपके प्रेमकी हानि जानकर उनके चित्तमें बड़ा ही संकोच है, [फिर बेचारा कलि तो किस खेतकी मूली है।] दैवका कोप होनेपर तो एकमात्र आप आशुतोषका ही भरोसा कहा जाता है, क्योंकि लोकोंको व्याकुल देखकर आपहीने तो कालकूट विष पिया था॥ १७२॥
</details>

<details open><summary>विश्वास-प्रस्तुति</summary>
रचत बिरंचि, हरि पालत, हरत हर  
तेरे हीं प्रसाद जग, अग-जग-पालिके।  
तोहिमें बिकास बिस्व, तोहिमें बिलास सब,  
तोहिमें समात, मातु भूमिधरबालिके॥  
दीजै अवलंब, जगदंब! न बिलंब कीजै,  
करुनातरंगिनी कृपा-तरंग-मालिके।  
रोष महामारी, परितोष महतारी दुनी  
देखिये दुखारी, मुनि-मानस-मरालिके॥
</details>

<details><summary>मूल</summary>

रचत बिरंचि, हरि पालत, हरत हर  
तेरे हीं प्रसाद जग, अग-जग-पालिके।  
तोहिमें बिकास बिस्व, तोहिमें बिलास सब,  
तोहिमें समात, मातु भूमिधरबालिके॥  
दीजै अवलंब, जगदंब! न बिलंब कीजै,  
करुनातरंगिनी कृपा-तरंग-मालिके।  
रोष महामारी, परितोष महतारी दुनी  
देखिये दुखारी, मुनि-मानस-मरालिके॥
</details>

<details><summary>अनुवाद (हिन्दी)</summary>

हे चराचरका पालन करनेवाली माता पार्वती! तेरी ही कृपासे ब्रह्माजी सृष्टिकी रचना करते हैं, विष्णु पालन करते हैं और महादेवजी संहार करते हैं। सारे विश्वका तेरेहीमें विकास होता है, तेरेहीमें उसकी स्थिति है और फिर तेरेहीमें उसका लय होता है। हे जगज्जननी! तुम कृपा-तरङ्गावलिसे विभूषित करुणामयी सरिता हो। तुम देरी न करके मुझे आश्रय दो। हे मुनिमन-मानस-मरालिके! कुपित होनेपर तुम महामारी हो जाती हो और प्रसन्न होनेपर तुम्हीं संसारकी साक्षात् जननीस्वरूपा हो; अत: अब तुम कृपादृष्टिसे हम दु:खियोंकी ओर देखो॥ १७३॥
</details>

<details open><summary>विश्वास-प्रस्तुति</summary>
निपट बसेरे अघ-औगुन घनेरे, नर-  
नारिऊ अनेरे जगदंब! चेरी-चेरे हैं।  
दारिद-दुखारी देबि भूसुर भिखारी-भीरु  
लोभ मोह काम कोह कलिमल घेरे हैं॥  
लोकरीति राखी राम, साखी बामदेव जानि  
जनकी बिनति मानि मातु! कहि मेरे हैं।  
महामारी महेसानि! महिमाकी खानि, मोद-  
मंगलकी रासि, दास कासीबासी तेरे हैं॥
</details>

<details><summary>मूल</summary>

निपट बसेरे अघ-औगुन घनेरे, नर-  
नारिऊ अनेरे जगदंब! चेरी-चेरे हैं।  
दारिद-दुखारी देबि भूसुर भिखारी-भीरु  
लोभ मोह काम कोह कलिमल घेरे हैं॥  
लोकरीति राखी राम, साखी बामदेव जानि  
जनकी बिनति मानि मातु! कहि मेरे हैं।  
महामारी महेसानि! महिमाकी खानि, मोद-  
मंगलकी रासि, दास कासीबासी तेरे हैं॥
</details>

<details><summary>अनुवाद (हिन्दी)</summary>

हे जगन्मात:! यहाँके अन्यायी नर-नारी यद्यपि पाप और अवगुणोंके पूरे निवासस्थान हैं तो भी वे हैं तेरे ही दास-दासी। हे देवि! वे दरिद्रताके कारण अत्यन्त दु:खी हैं; ब्राह्मणलोग भिखमंगे और बड़े डरपोक हो गये हैं; इसलिये लोभ, मोह, काम और क्रोधरूप कलिकलुषने उन्हें घेर लिया है। देख, भगवान् रामने भी [अपनी प्रजाके गुण-दोषोंकी ओर दृष्टि न देकर] लोक-मर्यादाकी रक्षा की थी, इसमें स्वयं श्रीमहादेवजी साक्षी हैं—ऐसा जानकर हे मात:! इस दासकी प्रार्थनापर ध्यान देकर एक बार ऐसा कह दे कि ‘ये सब मेरे हैं।’ हे महामारी! हे महिमाकी खानि एवं मङ्गल और आनन्दकी राशि महेश्वरि! ये काशीवासी तेरे ही दास हैं॥ १७४॥
</details>

<details open><summary>विश्वास-प्रस्तुति</summary>
लोगनिकें पाप कैधौं, सिद्ध-सुर-साप कैधौं,  
कालकें प्रताप कासी तिहूँ ताप तई है।  
ऊँचे, नीचे, बीचके, धनिक, रंक, राजा, राय  
हठनि बजाइ करि डीठि पीठि दई है॥  
देवता निहोरे, महामारिन्ह सों कर जोरे,  
भोरानाथ जानि भोरे आपनी-सी ठई है।  
करुनानिधान हनुमान बीर बलवान!  
जसरासि जहाँ-तहाँ तैंहीं लूटि लई है॥
</details>

<details><summary>मूल</summary>

लोगनिकें पाप कैधौं, सिद्ध-सुर-साप कैधौं,  
कालकें प्रताप कासी तिहूँ ताप तई है।  
ऊँचे, नीचे, बीचके, धनिक, रंक, राजा, राय  
हठनि बजाइ करि डीठि पीठि दई है॥  
देवता निहोरे, महामारिन्ह सों कर जोरे,  
भोरानाथ जानि भोरे आपनी-सी ठई है।  
करुनानिधान हनुमान बीर बलवान!  
जसरासि जहाँ-तहाँ तैंहीं लूटि लई है॥
</details>

<details><summary>अनुवाद (हिन्दी)</summary>

न जाने लोगोंका पाप है अथवा सिद्ध और देवताओंका शाप है या समयका प्रताप है, जिसके कारण काशी तीनों तापोंसे तप रही है। इस समय ऊँच, नीच, मध्यम श्रेणीके लोग, धनी, निर्धन, राजा और राव सभीने हठपूर्वक, खुल्लम-खुल्ला सब कुछ देखकर भी पीठ फेर ली है। देवताओंकी प्रार्थना की और महामारियोंको भी हाथ जोड़े; परंतु इन्होंने भोलानाथको सीधा-सादा जानकर मनमानी ठान रखी है। हे करुणानिधान, बलवान् वीर हनुमान् जी! जहाँ-तहाँ आपहीने यशकी राशि लूटी है [अत: आप ही यहाँके लोगोंका भी दु:ख दूर करके यशस्वी होइये]॥ १७५॥
</details>

<details open><summary>विश्वास-प्रस्तुति</summary>
संकर-सहर सर, नरनारि बारिचर  
बिकल, सकल, महामारी माजा भई है।  
उछरत उतरात हहरात मरि जात,  
भभरि भगात जल-थल मीचुमई है॥  
देव न दयाल, महिपाल न कृपालचित,  
बारानसीं बाढ़ति अनीति नित नई है।  
पाहि रघुराज! पाहि कपिराज रामदूत!  
रामहूकी बिगरी तुहीं सुधारि लई है॥
</details>

<details><summary>मूल</summary>

संकर-सहर सर, नरनारि बारिचर  
बिकल, सकल, महामारी माजा भई है।  
उछरत उतरात हहरात मरि जात,  
भभरि भगात जल-थल मीचुमई है॥  
देव न दयाल, महिपाल न कृपालचित,  
बारानसीं बाढ़ति अनीति नित नई है।  
पाहि रघुराज! पाहि कपिराज रामदूत!  
रामहूकी बिगरी तुहीं सुधारि लई है॥
</details>

<details><summary>अनुवाद (हिन्दी)</summary>

इस शिवपुरीरूप सरोवरके नर-नारीरूप समस्त जलचर बड़े व्याकुल हैं, यह महामारी उनके लिये माजा* हो रही है। वे उछलते हैं, तैरते हैं, घबराकर भागते हैं और हाय-हाय करके मर जाते हैं। इस प्रकार सारा जल-थल मृत्युमय हो रहा है। इस समय देवतालोग दया नहीं करते तथा राजालोग भी कृपालुचित्त नहीं हैं। अत: वाराणसीमें नित्य-नवीन अन्याय बढ़ रहा है। हे रघुराज! रक्षा कीजिये। हे वानरराज हनुमान् जी! रक्षा कीजिये; भगवान् रामकी बात बिगड़नेपर भी आपहीने उसे सँभाला था [अत: यहाँ भी आप ही कृपा कीजिये]॥ १७६॥
</details>

<details><summary>पादटिप्पनी</summary>

* जलचरोंमें होनेवाला एक प्रकारका रोग।
</details>

<details open><summary>विश्वास-प्रस्तुति</summary>
एक तौ कराल कलिकाल सूल-मूल, तामें  
कोढ़मेंकी खाजु-सी सनीचरी है मीनकी।  
बेद-धर्म दूरि गए , भूमि चोर भूप भए ,  
साधु सीद्यमान जानि रीति पाप पीनकी॥  
दूबरेको दूसरो न द्वार, राम दयाधाम!  
रावरीऐ गति बल-बिभव बिहीन की।  
लागैगी पै लाज वा बिराजमान बिरुदहि,  
महाराज! आजु जौं न देत दादि दीनकी॥
</details>

<details><summary>मूल</summary>

एक तौ कराल कलिकाल सूल-मूल, तामें  
कोढ़मेंकी खाजु-सी सनीचरी है मीनकी।  
बेद-धर्म दूरि गए , भूमि चोर भूप भए ,  
साधु सीद्यमान जानि रीति पाप पीनकी॥  
दूबरेको दूसरो न द्वार, राम दयाधाम!  
रावरीऐ गति बल-बिभव बिहीन की।  
लागैगी पै लाज वा बिराजमान बिरुदहि,  
महाराज! आजु जौं न देत दादि दीनकी॥
</details>

<details><summary>अनुवाद (हिन्दी)</summary>

एक तो सारे दु:खोंका मूलभूत यह भयंकर कलिकाल और उसमें भी कोढ़में खाजके समान मीनराशिपर शनैश्चरकी स्थिति है। इसीसे इस समय वेद-धर्म तो लुप्त हो गये हैं, लुटेरे ही राजा हो गये तथा बढ़े हुए पापकी गति देखकर साधुजन दु:खी हैं। हे दयाधाम भगवान् राम! दुर्बल पुरुषोंके लिये कोई दूसरा द्वार नहीं है, बलवैभवशून्य पुरुषोंको तो एकमात्र आपकी ही गति है। हे महाराज! यदि इस समय आपने इन दीनोंकी सहायता न की तो आपके उस (सर्वोपरि) विराजमान विरदको लज्जित होना पड़ेगा॥ १७७॥
</details>
