+++
title = "02 चौपाई"

+++
आए भरत सङ्ग सब लोगा। कृस तन श्रीरघुबीर बियोगा॥  
बामदेव बसिष्ट मुनिनायक। देखे प्रभु महि धरि धनु सायक॥1॥  

<details><summary>भावार्थ</summary>

भरतजी के साथ सब लोग आए। श्री रघुवीर के वियोग से सबके शरीर दुबले हो रहे हैं। प्रभु ने वामदेव, वशिष्ठ आदि मुनिश्रेष्ठों को देखा, तो उन्होन्ने धनुष-बाण पृथ्वी पर रखकर-॥1॥  
</details>

धाइ धरे गुर चरन सरोरुह। अनुज सहित अति पुलक तनोरुह॥  
भेण्टि कुसल बूझी मुनिराया। हमरें कुसल तुम्हारिहिं दाया॥2॥  

<details><summary>भावार्थ</summary>

छोटे भाई लक्ष्मणजी सहित दौडकर गुरुजी के चरणकमल पकड लिए, उनके रोम-रोम अत्यन्त पुलकित हो रहे हैं। मुनिराज वशिष्ठजी ने (उठाकर) उन्हें गले लगाकर कुशल पूछी। (प्रभु ने कहा-) आप ही की दया में हमारी कुशल है॥2॥  
</details>

सकल द्विजन्ह मिलि नायउ माथा। धर्म धुरन्धर रघुकुलनाथा॥  
गहे भरत पुनि प्रभु पद पङ्कज। नमत जिन्हहि सुर मुनि सङ्कर अज॥3॥  

<details><summary>भावार्थ</summary>

धर्म की धुरी धारण करने वाले रघुकुल के स्वामी श्री रामजी ने सब ब्राह्मणों से मिलकर उन्हें मस्तक नवाया। फिर भरतजी ने प्रभु के वे चरणकमल पकडे जिन्हें देवता, मुनि, शङ्करजी और ब्रह्माजी (भी) नमस्कार करते हैं॥3॥  
</details>

परे भूमि नहिं उठत उठाए। बर करि कृपासिन्धु उर लाए॥  
स्यामल गात रोम भए ठाढे। नव राजीव नयन जल बाढे॥4॥  

<details><summary>भावार्थ</summary>

भरतजी पृथ्वी पर पडे हैं, उठाए उठते नहीं। तब कृपासिन्धु श्री रामजी ने उन्हें जबर्दस्ती उठाकर हृदय से लगा लिया। (उनके) साँवले शरीर पर रोएँ खडे हो गए। नवीन कमल के समान नेत्रों में (प्रेमाश्रुओं के) जल की बाढ आ गई॥4॥  
</details>

