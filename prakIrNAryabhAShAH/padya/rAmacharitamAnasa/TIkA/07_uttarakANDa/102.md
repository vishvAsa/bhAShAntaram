+++
title = "102"

+++
## दोहा
सुनु ब्यालारि काल कलि मल अवगुन आगार।  
गुनउ बहुत कलिजुग कर बिनु प्रयास निस्तार॥102.1॥  

भावार्थ:-हे सर्पों के शत्रु गरुडजी! सुनिए, कलिकाल पाप और अवगुणों का घर है, किन्तु कलियुग में एक गुण भी बडा है कि उसमें बिना ही परिश्रम भवबन्धन से छुटकारा मिल जाता है॥102.1॥  

कृतजुग त्रेताँ द्वापर पूजा मख अरु जोग।  
जो गति होइ सो कलि हरि नाम ते पावहिं लोग॥102.2॥  

भावार्थ:-सत्ययुग, त्रेता और द्वापर में जो गति पूजा, यज्ञ और योग से प्राप्त होती है, वही गति कलियुग में लोग केवल भगवान्‌ के नाम से पा जाते हैं॥102.2॥  




## चौपाई
कृतजुग सब जोगी बिग्यानी। करि हरि ध्यान तरहिं भव प्रानी॥  
त्रेताँ बिबिध जग्य नर करहीं। प्रभुहि समर्पि कर्म भव तरहीं॥1॥  

भावार्थ:-सत्ययुग में सब योगी और विज्ञानी होते हैं। हरि का ध्यान करके सब प्राणी भवसागर से तर जाते हैं। त्रेता में मनुष्य अनेक प्रकार के यज्ञ करते हैं और सब कर्मों को प्रभु को समर्पण करके भवसागर से पार हो जाते हैं॥1॥  

द्वापर करि रघुपति पद पूजा। नर भव तरहिं उपाय न दूजा॥  
कलिजुग केवल हरि गुन गाहा। गावत नर पावहिं भव थाहा॥2॥  

भावार्थ:-द्वापर में श्री रघुनाथजी के चरणों की पूजा करके मनुष्य संसार से तर जाते हैं, दूसरा कोई उपाय नहीं है और कलियुग में तो केवल श्री हरि की गुणगाथाओं का गान करने से ही मनुष्य भवसागर की थाह पा जाते हैं॥2॥  

कलिजुग जोग न जग्य न ग्याना। एक अधार राम गुन गाना॥  
सब भरोस तजि जो भज रामहि। प्रेम समेत गाव गुन ग्रामहि॥3॥  

भावार्थ:-कलियुग में न तो योग और यज्ञ है और न ज्ञान ही है। श्री रामजी का गुणगान ही एकमात्र आधार है। अतएव सारे भरोसे त्यागकर जो श्री रामजी को भजता है और प्रेमसहित उनके गुणसमूहों को गाता है,॥3॥  

सोइ भव तर कछु संसय नाहीं। नाम प्रताप प्रगट कलि माहीं॥  
कलि कर एक पुनीत प्रतापा। मानस पुन्य होहिं नहिं पापा॥4॥  

भावार्थ:-वही भवसागर से तर जाता है, इसमें कुछ भी सन्देह नहीं। नाम का प्रताप कलियुग में प्रत्यक्ष है। कलियुग का एक पवित्र प्रताप (महिमा) है कि मानसिक पुण्य तो होते हैं, पर (मानसिक) पाप नहीं होते॥4॥  

