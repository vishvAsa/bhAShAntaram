+++
title = "03 चौपाई"

+++
नारि बिबस नर सकल गोसाईं। नाचहिं नट मर्कट की नाईं॥  
सूद्र द्विजन्ह उपदेसहिं ग्याना। मेल जनेऊ लेहिं कुदाना॥1॥  

<details><summary>भावार्थ</summary>

हे गोसाईं! सभी मनुष्य स्त्रियों के विशेष वश में हैं और बाजीगर के बन्दर की तरह (उनके नचाए) नाचते हैं। ब्राह्मणों को शूद्र ज्ञानोपदेश करते हैं और गले में जनेऊ डालकर कुत्सित दान लेते हैं॥1॥  
</details>

सब नर काम लोभ रत क्रोधी। देव बिप्र श्रुति सन्त बिरोधी॥  
गुन मन्दिर सुन्दर पति त्यागी। भजहिं नारि पर पुरुष अभागी॥2॥  

<details><summary>भावार्थ</summary>

सभी पुरुष काम और लोभ में तत्पर और क्रोधी होते हैं। देवता, ब्राह्मण, वेद और सन्तों के विरोधी होते हैं। अभागिनी स्त्रियाँ गुणों के धाम सुन्दर पति को छोडकर पर पुरुष का सेवन करती हैं॥2॥  
</details>

सौभागिनीं बिभूषन हीना। बिधवन्ह के सिङ्गार नबीना॥  
गुर सिष बधिर अन्ध का लेखा। एक न सुनइ एक नहिं देखा॥3॥  

<details><summary>भावार्थ</summary>

सुहागिनी स्त्रियाँ तो आभूषणों से रहित होती हैं, पर विधवाओं के नित्य नए श्रृङ्गार होते हैं। शिष्य और गुरु में बहरे और अन्धे का सा हिसाब होता है। एक (शिष्य) गुरु के उपदेश को सुनता नहीं, एक (गुरु) देखता नहीं (उसे ज्ञानदृष्टि) प्राप्त नहीं है)॥3॥  
</details>

हरइ सिष्य धन सोक न हरई। सो गुर घोर नरक महुँ परई॥  
मातु पिता बालकन्हि बोलावहिं। उदर भरै सोइ धर्म सिखावहिं॥4॥  

<details><summary>भावार्थ</summary>

जो गुरु शिष्य का धन हरण करता है, पर शोक नहीं हरण करता, वह घोर नरक में पडता है। माता-पिता बालकों को बुलाकर वही धर्म सिखलाते हैं, जिससे पेट भरे॥4॥  
</details>

