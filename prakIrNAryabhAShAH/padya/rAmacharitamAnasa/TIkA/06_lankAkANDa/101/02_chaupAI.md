+++
title = "02 चौपाई"

+++
काटत बढहिं सीस समुदाई। जिमि प्रति लाभ लोभ अधिकाई॥  
मरइ न रिपु श्रम भयउ बिसेषा। राम बिभीषन तन तब देखा॥1॥  

<details><summary>भावार्थ</summary>

 काटते ही सिरों का समूह बढ जाता है, जैसे प्रत्येक लाभ पर लोभ बढता है। शत्रु मरता नहीं और परिश्रम बहुत हुआ। तब श्री रामचन्द्रजी ने विभीषण की ओर देखा॥1॥  
</details>

उमा काल मर जाकीं ईछा। सो प्रभु जन कर प्रीति परीछा॥  
सुनु सरबग्य चराचर नायक। प्रनतपाल सुर मुनि सुखदायक॥2॥  

<details><summary>भावार्थ</summary>

 (शिवजी कहते हैं-) हे उमा! जिसकी इच्छा मात्र से काल भी मर जाता है, वही प्रभु सेवक की प्रीति की परीक्षा ले रहे हैं। (विभीषणजी ने कहा-) हे सर्वज्ञ! हे चराचर के स्वामी! हे शरणागत के पालन करने वाले! हे देवता और मुनियों को सुख देने वाले! सुनिए-॥2॥  
</details>

नाभिकुण्ड पियूष बस याकें। नाथ जिअत रावनु बल ताकें॥  
सुनत बिभीषन बचन कृपाला। हरषि गहे कर बान कराला॥3॥  

<details><summary>भावार्थ</summary>

इसके नाभिकुण्ड में अमृत का निवास है। हे नाथ! रावण उसी के बल पर जीता है। विभीषण के वचन सुनते ही कृपालु श्री रघुनाथजी ने हर्षित होकर हाथ में विकराल बाण लिए॥3॥  
</details>

असुभ होन लागे तब नाना। रोवहिं खर सृकाल बहु स्वाना॥  
बोलहिं खग जग आरति हेतू। प्रगट भए नभ जहँ तहँ केतू॥4॥  

<details><summary>भावार्थ</summary>

 उस समय नाना प्रकार के अपशकुन होने लगे। बहुत से गदहे, स्यार और कुत्ते रोने लगे। जगत्‌ के दुःख (अशुभ) को सूचित करने के लिए पक्षी बोलने लगे। आकाश में जहाँ-तहाँ केतु (पुच्छल तारे) प्रकट हो गए॥4॥  
</details>

दस दिसि दाह होन अति लागा। भयउ परब बिनु रबि उपरागा॥  
मन्दोदरि उर कम्पति भारी। प्रतिमा स्रवहिं नयन मग बारी॥5॥  

<details><summary>भावार्थ</summary>

दसों दिशाओं में अत्यन्त दाह होने लगा (आग लगने लगी) बिना ही पर्व (योग) के सूर्यग्रहण होने लगा। मन्दोदरी का हृदय बहुत काँपने लगा। मूर्तियाँ नेत्र मार्ग से जल बहाने लगीं॥5॥  
</details>

