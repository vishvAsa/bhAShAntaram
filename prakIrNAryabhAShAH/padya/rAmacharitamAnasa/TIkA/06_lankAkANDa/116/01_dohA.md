+++
title = "01 दोहा"

+++
तोर कोस गृह मोर सब सत्य बचन सुनु भ्रात।  
भरत दसा सुमिरत मोहि निमिष कल्प सम जात॥1॥  

<details><summary>भावार्थ</summary>

(श्री रामजी ने कहा-) हे भाई! सुनो, तुम्हारा खजाना और घर सब मेरा ही है, यह सच बात है। पर भरत की दशा याद करके मुझे एक-एक पल कल्प के समान बीत रहा है॥1॥  
</details>

तापस बेष गात कृस जपत निरन्तर मोहि।  
देखौं बेगि सो जतनु करु सखा निहोरउँ तोहि॥2॥  

<details><summary>भावार्थ</summary>

तपस्वी के वेष में कृश (दुबले) शरीर से निरन्तर मेरा नाम जप कर रहे हैं। हे सखा! वही उपाय करो जिससे मैं जल्दी से जल्दी उन्हें देख सकूँ। मैं तुमसे निहोरा (अनुरोध) करता हूँ॥2॥  
</details>

बीतें अवधि जाउँ जौं जिअत न पावउँ बीर।  
सुमिरत अनुज प्रीति प्रभु पुनि पुनि पुलक सरीर॥3॥  

<details><summary>भावार्थ</summary>

यदि अवधि बीत जाने पर जाता हूँ तो भाई को जीता न पाऊँगा। छोटे भाई भरतजी की प्रीति का स्मरण करके प्रभु का शरीर बार-बार पुलकित हो रहा है॥3॥  
</details>

करेहु कल्प भरि राजु तुम्ह मोहि सुमिरेहु मन माहिं।  
पुनि मम धाम पाइहहु जहाँ सन्त सब जाहिं॥4॥  

<details><summary>भावार्थ</summary>

(श्री रामजी ने फिर कहा-) हे विभीषण! तुम कल्पभर राज्य करना, मन में मेरा निरन्तर स्मरण करते रहना। फिर तुम मेरे उस धाम को पा जाओगे, जहाँ सब सन्त जाते हैं॥4॥  
</details>



