+++
title = "02 छन्द"

+++
जय राम सोभा धाम। दायक प्रनत बिश्राम॥  
धृत त्रोन बर सर चाप। भुजदण्ड प्रबल प्रताप॥1॥  

<details><summary>भावार्थ</summary>

शोभा के धाम, शरणागत को विश्राम देने वाले, श्रेष्ठ तरकस, धनुष और बाण धारण किए हुए, प्रबल प्रतापी भुज दण्डों वाले श्रीरामचन्द्रजी की जय हो! ॥1॥  
</details>

जय दूषनारि खरारि। मर्दन निसाचर धारि॥  
यह दुष्ट मारेउ नाथ। भए देव सकल नाथ॥2॥  

<details><summary>भावार्थ</summary>

हे खरदूषण के शत्रु और राक्षसों की सेना के मर्दन करने वाले! आपकी जय हो! हे नाथ! आपने इस दुष्ट को मारा, जिससे सब देवता सनाथ (सुरक्षित) हो गए॥2॥  
</details>

जय हरन धरनी भार। महिमा उदार अपार॥  
जय रावनारि कृपाल। किए जातुधान बिहाल॥3॥  

<details><summary>भावार्थ</summary>

हे भूमि का भार हरने वाले! हे अपार श्रेष्ठ महिमावाले! आपकी जय हो। हे रावण के शत्रु! हे कृपालु! आपकी जय हो। आपने राक्षसों को बेहाल (तहस-नहस) कर दिया॥3॥  
</details>

लङ्केस अति बल गर्ब। किए बस्य सुर गन्धर्ब॥  
मुनि सिद्ध नर खग नाग। हठि पं सब कें लाग॥4॥  

<details><summary>भावार्थ</summary>

लङ्कापति रावण को अपने बल का बहुत घमण्ड था। उसने देवता और गन्धर्व सभी को अपने वश में कर लिया था और वह मुनि, सिद्ध, मनुष्य, पक्षी और नाग आदि सभी के हठपूर्वक (हाथ धोकर) पीछे पड गया था॥4॥  
</details>

परद्रोह रत अति दुष्ट। पायो सो फलु पापिष्ट॥  
अब सुनहु दीन दयाल। राजीव नयन बिसाल॥5॥  

<details><summary>भावार्थ</summary>

वह दूसरों से द्रोह करने में तत्पर और अत्यन्त दुष्ट था। उस पापी ने वैसा ही फल पाया। अब हे दीनों पर दया करने वाले! हे कमल के समान विशाल नेत्रों वाले! सुनिए॥5॥  
</details>

मोहि रहा अति अभिमान। नहिं कोउ मोहि समान॥  
अब देखि प्रभु पद कञ्ज। गत मान प्रद दुख पुञ्ज॥6॥  

<details><summary>भावार्थ</summary>

मुझे अत्यन्त अभिमान था कि मेरे समान कोई नहीं है, पर अब प्रभु (आप) के चरण कमलों के दर्शन करने से दु:ख समूह का देने वाला मेरा वह अभिमान जाता रहा॥6॥  
</details>

कोउ ब्रह्म निर्गुन ध्याव। अब्यक्त जेहि श्रुति गाव॥  
मोहि भाव कोसल भूप। श्रीराम सगुन सरूप॥7॥  

<details><summary>भावार्थ</summary>

कोई उन निर्गुन ब्रह्म का ध्यान करते हैं जिन्हें वेद अव्यक्त (निराकार) कहते हैं। परन्तु हे रामजी! मुझे तो आपका यह सगुण कोसलराज-स्वरूप ही प्रिय लगता है॥7॥  
</details>

बैदेहि अनुज समेत। मम हृदयँ करहु निकेत॥  
मोहि जानिऐ निज दास। दे भक्ति रमानिवास॥8॥  

<details><summary>भावार्थ</summary>

श्रीजानकीजी और छोटे भाई लक्ष्मणजी सहित मेरे हृदय में अपना घर बनाइए। हे रमानिवास! मुझे अपना दास समझिए और अपनी भक्ति दीजिए॥8॥  
</details>

