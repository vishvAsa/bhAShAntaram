+++
title = "03 छन्द"

+++
जय कृपा कन्द मुकुन्द द्वन्द हरन सरन सुखप्रद प्रभो।  
खल दल बिदारन परम कारन कारुनीक सदा बिभो॥  
सुर सुमन बरषहिं हरष सङ्कुल बाज दुन्दुभि गहगही।  
सङ्ग्राम अङ्गन राम अङ्ग अनङ्ग बहु सोभा लही॥1॥  

<details><summary>भावार्थ</summary>

 हे कृपा के कन्द! हे मोक्षदाता मुकुन्द! हे (राग-द्वेष, हर्ष-शोक, जन्म-मृत्यु आदि) द्वन्द्वों के हरने वाले! हे शरणागत को सुख देने वाले प्रभो! हे दुष्ट दल को विदीर्ण करने वाले! हे कारणों के भी परम कारण! हे सदा करुणा करने वाले! हे सर्वव्यापक विभो! आपकी जय हो। देवता हर्ष में भरे हुए पुष्प बरसाते हैं, घमाघम नगाडे बज रहे हैं। रणभूमि में श्री रामचन्द्रजी के अङ्गों ने बहुत से कामदेवों की शोभा प्राप्त की॥1॥  
</details>

सिर जटा मुकुट प्रसून बिच बिच अति मनोहर राजहीं।  
जनु नीलगिरि पर तडित पटल समेत उडुगन भ्राजहीं॥  
भुजदण्ड सर कोदण्ड फेरत रुधिर कन तन अति बने।  
जनु रायमुनीं तमाल पर बैठीं बिपुल सुख आपने॥2॥  

<details><summary>भावार्थ</summary>

 सिर पर जटाओं का मुकुट है, जिसके बीच में अत्यन्त मनोहर पुष्प शोभा दे रहे हैं। मानो नीले पर्वत पर बिजली के समूह सहित नक्षत्र सुशोभित हो रहे हैं। श्री रामजी अपने भुजदण्डों से बाण और धनुष फिरा रहे हैं। शरीर पर रुधिर के कण अत्यन्त सुन्दर लगते हैं। मानो तमाल के वृक्ष पर बहुत सी ललमुनियाँ चिडियाँ अपने महान्‌ सुख में मग्न हुई निश्चल बैठी हों॥2॥  
</details>

