+++
title = "02 चौपाई"

+++
प्रभु हनुमन्तहि कहा बुझाई। धरि बटु रूप अवधपुर जाई॥  
भरतहि कुसल हमारि सुनाएहु। समाचार लै तुम्ह चलि आएहु॥1॥  

<details><summary>भावार्थ</summary>

तदनन्तर प्रभु ने हनुमान्‌जी को समझाकर कहा- तुम ब्रह्मचारी का रूप धरकर अवधपुरी को जाओ। भरत को हमारी कुशल सुनाना और उनका समाचार लेकर चले आना॥1॥  
</details>

तुरत पवनसुत गवनत भयऊ। तब प्रभु भरद्वाज पहिं गयऊ॥  
नाना बिधि मुनि पूजा कीन्ही। अस्तुति करि पुनि आसिष दीन्ही॥2॥  

<details><summary>भावार्थ</summary>

पवनपुत्र हनुमान्‌जी तुरन्त ही चल दिए। तब प्रभु भरद्वाजजी के पास गए। मुनि ने (इष्ट बुद्धि से) उनकी अनेकों प्रकार से पूजा की और स्तुति की और फिर (लीला की दृष्टि से) आशीर्वाद दिया॥2॥  
</details>

मुनि पद बन्दि जुगल कर जोरी। चढि बिमान प्रभु चले बहोरी॥  
इहाँ निषाद सुना प्रभु आए। नाव नाव कहँ लोग बोलाए॥3॥  

<details><summary>भावार्थ</summary>

दोनों हाथ जोडकर तथा मुनि के चरणों की वन्दना करके प्रभु विमान पर चढकर फिर (आगे) चले। यहाँ जब निषादराज ने सुना कि प्रभु आ गए, तब उसने 'नाव कहाँ है? नाव कहाँ है?' पुकारते हुए लोगों को बुलाया॥3॥  
</details>

सुरसरि नाघि जान तब आयो। उतरेउ तट प्रभु आयसु पायो॥  
तब सीताँ पूजी सुरसरी। बहु प्रकार पुनि चरनन्हि परी॥4॥  

<details><summary>भावार्थ</summary>

इतने में ही विमान गङ्गाजी को लाँघकर (इस पार) आ गया और प्रभु की आज्ञा पाकर वह किनारे पर उतरा। तब सीताजी बहुत प्रकार से गङ्गाजी की पूजा करके फिर उनके चरणों पर गिरीं॥4॥  
</details>

दीन्हि असीस हरषि मन गङ्गा। सुन्दरि तव अहिवात अभङ्गा॥  
सुनत गुहा धायउ प्रेमाकुल। आयउ निकट परम सुख सङ्कुल॥5॥  

<details><summary>भावार्थ</summary>

गङ्गाजी ने मन में हर्षित होकर आशीर्वाद दिया- हे सुन्दरी! तुम्हारा सुहाग अखण्ड हो। भगवान्‌ के तट पर उतरने की बात सुनते ही निषादराज गुह प्रेम में विह्वल होकर दौडा। परम सुख से परिपूर्ण होकर वह प्रभु के समीप आया,॥5॥  
</details>

प्रभुहि सहित बिलोकि बैदेही। परेउ अवनि तन सुधि नहिं तेही॥  
प्रीति परम बिलोकि रघुराई। हरषि उठाइ लियो उर लाई॥6॥  

<details><summary>भावार्थ</summary>

और श्री जानकीजी सहित प्रभु को देखकर वह (आनन्द-समाधि में मग्न होकर) पृथ्वी पर गिर पडा, उसे शरीर की सुधि न रही। श्री रघुनाथजी ने उसका परम प्रेम देखकर उसे उठाकर हर्ष के साथ हृदय से लगा लिया॥6॥  
</details>

