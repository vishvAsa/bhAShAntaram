+++
title = "03 चौपाई"

+++
इहाँ प्रात जागे रघुराई। पूछा मत सब सचिव बोलाई॥  
कहहु बेगि का करिअ उपाई। जामवन्त कह पद सिरु नाई॥1॥  

<details><summary>भावार्थ</summary>

 यहाँ (सुबेल पर्वत पर) प्रातःकाल श्री रघुनाथजी जागे और उन्होन्ने सब मन्त्रियों को बुलाकर सलाह पूछी कि शीघ्र बताइए, अब क्या उपाय करना चाहिए? जाम्बवान्‌ ने श्री रामजी के चरणों में सिर नवाकर कहा-॥1॥  
</details>

सुनु सर्बग्य सकल उर बासी। बुधि बल तेज धर्म गुन रासी॥  
मन्त्र कहउँ निज मति अनुसारा। दूत पठाइअ बालि कुमारा॥2॥  

<details><summary>भावार्थ</summary>

 हे सर्वज्ञ (सब कुछ जानने वाले)! हे सबके हृदय में बसने वाले (अन्तर्यामी)! हे बुद्धि, बल, तेज, धर्म और गुणों की राशि! सुनिए! मैं अपनी बुद्धि के अनुसार सलाह देता हूँ कि बालिकुमार अङ्गद को दूत बनाकर भेजा जाए!॥2॥  
</details>

नीक मन्त्र सब के मन माना। अङ्गद सन कह कृपानिधाना॥  
बालितनय बुधि बल गुन धामा। लङ्का जाहु तात मम कामा॥3॥  

<details><summary>भावार्थ</summary>

 यह अच्छी सलाह सबके मन में जँच गई। कृपा के निधान श्री रामजी ने अङ्गद से कहा- हे बल, बुद्धि और गुणों के धाम बालिपुत्र! हे तात! तुम मेरे काम के लिए लङ्का जाओ॥3॥  
</details>

बहुत बुझाइ तुम्हहि का कहऊँ। परम चतुर मैं जानत अहऊँ॥  
काजु हमार तासु हित होई। रिपु सन करेहु बतकही सोई॥4॥  

<details><summary>भावार्थ</summary>

 तुमको बहुत समझाकर क्या कहूँ! मैं जानता हूँ, तुम परम चतुर हो। शत्रु से वही बातचीत करना, जिससे हमारा काम हो और उसका कल्याण हो॥4॥  
</details>

