+++
title = "02 चौपाई"

+++
सठ साखामृग जोरि सहाई। बाँधा सिन्धु इहइ प्रभुताई॥  
नाघहिं खग अनेक बारीसा। सूर न होहिं ते सुनु सब कीसा॥1॥  

<details><summary>भावार्थ</summary>

 रे दुष्ट! वानरों की सहायता जोडकर राम ने समुद्र बाँध लिया, बस, यही उसकी प्रभुता है। समुद्र को तो अनेकों पक्षी भी लाँघ जाते हैं। पर इसी से वे सभी शूरवीर नहीं हो जाते। अरे मूर्ख बन्दर! सुन-॥1॥  
</details>

मम भुज सागर बल जल पूरा। जहँ बूडे बहु सुर नर सूरा॥  
बीस पयोधि अगाध अपारा। को अस बीर जो पाइहि पारा॥2॥  

<details><summary>भावार्थ</summary>

 मेरा एक-एक भुजा रूपी समुद्र बल रूपी जल से पूर्ण है, जिसमें बहुत से शूरवीर देवता और मनुष्य डूब चूके हैं। (बता,) कौन ऐसा शूरवीर है, जो मेरे इन अथाह और अपार बीस समुद्रों का पार पा जाएगा?॥2॥  
</details>

दिगपालन्ह मैं नीर भरावा। भूप सुजस खल मोहि सुनावा॥  
जौं पै समर सुभट तव नाथा। पुनि पुनि कहसि जासु गुन गाथा॥3॥  

<details><summary>भावार्थ</summary>

 अरे दुष्ट! मैन्ने दिक्पालों तक से जल भरवाया और तू एक राजा का मुझे सुयश सुनाता है! यदि तेरा मालिक, जिसकी गुणगाथा तू बार-बार कह रहा है, सङ्ग्राम में लडने वाला योद्धा है-॥3॥  
</details>

तौ बसीठ पठवत केहि काजा। रिपु सन प्रीति करत नहिं लाजा॥  
हरगिरि मथन निरखु मम बाहू। पुनि सठ कपि निज प्रभुहि सराहू॥4॥  

<details><summary>भावार्थ</summary>

 तो (फिर) वह दूत किसलिए भेजता है? शत्रु से प्रीति (सन्धि) करते उसे लाज नहीं आती? (पहले) कैलास का मथन करने वाली मेरी भुजाओं को देख। फिर अरे मूर्ख वानर! अपने मालिक की सराहना करना॥4॥  
</details>

