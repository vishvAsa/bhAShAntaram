+++
title = "02 चौपाई"

+++
परा बिकल महि सर के लागें। पुनि उठि बैठ देखि प्रभु आगे॥  
स्याम गात सिर जटा बनाएँ। अरुन नयन सर चाप चढाएँ॥1॥  

<details><summary>भावार्थ</summary>

बाण के लगते ही बालि व्याकुल होकर पृथ्वी पर गिर पडा, किन्तु प्रभु श्री रामचन्द्रजी को आगे देखकर वह फिर उठ बैठा। भगवान्‌ का श्याम शरीर है, सिर पर जटा बनाए हैं, लाल नेत्र हैं, बाण लिए हैं और धनुष चढाए हैं॥1॥  
</details>

पुनि पुनि चितइ चरन चित दीन्हा। सुफल जन्म माना प्रभु चीन्हा॥  
हृदयँ प्रीति मुख बचन कठोरा। बोला चितइ राम की ओरा॥2॥  

<details><summary>भावार्थ</summary>

बालि ने बार-बार भगवान्‌ की ओर देखकर चित्त को उनके चरणों में लगा दिया। प्रभु को पहचानकर उसने अपना जन्म सफल माना। उसके हृदय में प्रीति थी, पर मुख में कठोर वचन थे। वह श्री रामजी की ओर देखकर बोला- ॥2॥  
</details>

धर्म हेतु अवतरेहु गोसाईं। मारेहु मोहि ब्याध की नाईं॥  
मैं बैरी सुग्रीव पिआरा। अवगुन कवन नाथ मोहि मारा॥3॥  

<details><summary>भावार्थ</summary>

हे गोसाईं। आपने धर्म की रक्षा के लिए अवतार लिया है और मुझे व्याध की तरह (छिपकर) मारा? मैं बैरी और सुग्रीव प्यारा? हे नाथ! किस दोष से आपने मुझे मारा?॥3॥  
</details>

अनुज बधू भगिनी सुत नारी। सुनु सठ कन्या सम ए चारी॥  
इन्हहि कुदृष्टि बिलोकइ जोई। ताहि बधें कछु पाप न होई॥4॥  

<details><summary>भावार्थ</summary>

(श्री रामजी ने कहा-) हे मूर्ख! सुन, छोटे भाई की स्त्री, बहिन, पुत्र की स्त्री और कन्या- ये चारों समान हैं। इनको जो कोई बुरी दृष्टि से देखता है, उसे मारने में कुछ भी पाप नहीं होता॥4॥  
</details>

मूढ तोहि अतिसय अभिमाना। नारि सिखावन करसि न काना॥  
मम भुज बल आश्रित तेहि जानी। मारा चहसि अधम अभिमानी॥5॥  

<details><summary>भावार्थ</summary>

हे मूढ! तुझे अत्यन्त अभिमान है। तूने अपनी स्त्री की सीख पर भी कान (ध्यान) नहीं दिया। सुग्रीव को मेरी भुजाओं के बल का आश्रित जानकर भी अरे अधम अभिमानी! तूने उसको मारना चाहा॥5॥  
</details>

