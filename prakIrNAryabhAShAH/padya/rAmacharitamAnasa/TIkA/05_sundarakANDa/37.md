+++
title = "37"

+++
## दोहा
सचिव बैद गुर तीनि जौं प्रिय बोलहिं भय आस  
राज धर्म तन तीनि कर होइ बेगिहीं नास॥37॥  

भावार्थ:-मन्त्री, वैद्य और गुरु- ये तीन यदि (अप्रसन्नता के) भय या (लाभ की) आशा से (हित की बात न कहकर) प्रिय बोलते हैं (ठकुर सुहाती कहने लगते हैं), तो (क्रमशः) राज्य, शरीर और धर्म- इन तीन का शीघ्र ही नाश हो जाता है॥37॥  




## चौपाई
सोइ रावन कहुँ बनी सहाई। अस्तुति करहिं सुनाइ सुनाई॥  
अवसर जानि बिभीषनु आवा। भ्राता चरन सीसु तेहिं नावा॥1॥  

भावार्थ:-रावण के लिए भी वही सहायता (संयोग) आ बनी है। मन्त्री उसे सुना-सुनाकर (मुँह पर) स्तुति करते हैं। (इसी समय) अवसर जानकर विभीषणजी आए। उन्होन्ने बडे भाई के चरणों में सिर नवाया॥1॥  

पुनि सिरु नाइ बैठ निज आसन। बोला बचन पाइ अनुसासन॥  
जौ कृपाल पूँछिहु मोहि बाता। मति अनुरूप कहउँ हित ताता॥2॥  

भावार्थ:-फिर से सिर नवाकर अपने आसन पर बैठ गए और आज्ञा पाकर ये वचन बोले- हे कृपाल जब आपने मुझसे बात (राय) पूछी ही है, तो हे तात! मैं अपनी बुद्धि के अनुसार आपके हित की बात कहता हूँ-॥2॥  

जो आपन चाहै कल्याना। सुजसु सुमति सुभ गति सुख नाना॥  
सो परनारि लिलार गोसाईं। तजउ चउथि के चन्द कि नाईं॥3॥  

भावार्थ:-जो मनुष्य अपना कल्याण, सुन्दर यश, सुबुद्धि, शुभ गति और नाना प्रकार के सुख चाहता हो, वह हे स्वामी! परस्त्री के ललाट को चौथ के चन्द्रमा की तरह त्याग दे (अर्थात्‌ जैसे लोग चौथ के चन्द्रमा को नहीं देखते, उसी प्रकार परस्त्री का मुख ही न देखे)॥3॥  

चौदह भुवन एक पति होई। भूत द्रोह तिष्टइ नहिं सोई॥  
गुन सागर नागर नर जोऊ। अलप लोभ भल कहइ न कोऊ॥4॥  

भावार्थ:-चौदहों भुवनों का एक ही स्वामी हो, वह भी जीवों से वैर करके ठहर नहीं सकता (नष्ट हो जाता है) जो मनुष्य गुणों का समुद्र और चतुर हो, उसे चाहे थोडा भी लोभ क्यों न हो, तो भी कोई भला नहीं कहता॥4॥  

