+++
title = "06"

+++
## दोहा
तब हनुमन्त कही सब राम कथा निज नाम।  
सुनत जुगल तन पुलक मन मगन सुमिरि गुन ग्राम॥6॥  

भावार्थ:-तब हनुमान्‌जी ने श्री रामचन्द्रजी की सारी कथा कहकर अपना नाम बताया। सुनते ही दोनों के शरीर पुलकित हो गए और श्री रामजी के गुण समूहों का स्मरण करके दोनों के मन (प्रेम और आनन्द में) मग्न हो गए॥6॥  




## चौपाई
सुनहु पवनसुत रहनि हमारी। जिमि दसनन्हि महुँ जीभ बिचारी॥  
तात कबहुँ मोहि जानि अनाथा। करिहहिं कृपा भानुकुल नाथा॥1॥  

भावार्थ:-(विभीषणजी ने कहा-) हे पवनपुत्र! मेरी रहनी सुनो। मैं यहाँ वैसे ही रहता हूँ जैसे दाँतों के बीच में बेचारी जीभ। हे तात! मुझे अनाथ जानकर सूर्यकुल के नाथ श्री रामचन्द्रजी क्या कभी मुझ पर कृपा करेङ्गे?॥1॥  

तामस तनु कछु साधन नाहीं। प्रीत न पद सरोज मन माहीं॥  
अब मोहि भा भरोस हनुमन्ता। बिनु हरिकृपा मिलहिं नहिं सन्ता॥2॥  

भावार्थ:-मेरा तामसी (राक्षस) शरीर होने से साधन तो कुछ बनता नहीं और न मन में श्री रामचन्द्रजी के चरणकमलों में प्रेम ही है, परन्तु हे हनुमान्‌! अब मुझे विश्वास हो गया कि श्री रामजी की मुझ पर कृपा है, क्योङ्कि हरि की कृपा के बिना सन्त नहीं मिलते॥2॥  

जौं रघुबीर अनुग्रह कीन्हा। तौ तुम्ह मोहि दरसु हठि दीन्हा॥  
सुनहु बिभीषन प्रभु कै रीती। करहिं सदा सेवक पर प्रीति॥3॥  

भावार्थ:-जब श्री रघुवीर ने कृपा की है, तभी तो आपने मुझे हठ करके (अपनी ओर से) दर्शन दिए हैं। (हनुमान्‌जी ने कहा-) हे विभीषणजी! सुनिए, प्रभु की यही रीति है कि वे सेवक पर सदा ही प्रेम किया करते हैं॥3॥  

कहहु कवन मैं परम कुलीना। कपि चञ्चल सबहीं बिधि हीना॥  
प्रात लेइ जो नाम हमारा। तेहि दिन ताहि न मिलै अहारा॥4॥  

भावार्थ:-भला कहिए, मैं ही कौन बडा कुलीन हूँ? (जाति का) चञ्चल वानर हूँ और सब प्रकार से नीच हूँ, प्रातःकाल जो हम लोगों (बन्दरों) का नाम ले ले तो उस दिन उसे भोजन न मिले॥4॥  

