+++
title = "289"

+++
## दोहा
भोरेहुँ भरत न पेलिहहिं मनसहुँ राम रजाइ।  
करिअ न सोचु सनेह बस कहेउ भूप बिलखाइ॥289॥  

भावार्थ:-राजा ने बिलखकर (प्रेम से गद्गद होकर) कहा- भरतजी भूलकर भी श्री रामचन्द्रजी की आज्ञा को मन से भी नहीं टालेङ्गे। अतः स्नेह के वश होकर चिन्ता नहीं करनी चाहिए॥289॥  




## चौपाई
राम भरत गुन गनत सप्रीती। निसि दम्पतिहि पलक सम बीती॥  
राज समाज प्रात जुग जागे। न्हाइ न्हाइ सुर पूजन लागे॥1॥  

भावार्थ:-श्री रामजी और भरतजी के गुणों की प्रेमपूर्वक गणना करते (कहते-सुनते) पति-पत्नी को रात पलक के समान बीत गई। प्रातःकाल दोनों राजसमाज जागे और नहा-नहाकर देवताओं की पूजा करने लगे॥1॥  

गे नहाइ गुर पहिं रघुराई। बन्दि चरन बोले रुख पाई॥  
नाथ भरतु पुरजन महतारी। सोक बिकल बनबास दुखारी॥2॥  

भावार्थ:-श्री रघुनाथजी स्नान करके गुरु वशिष्ठजी के पास गए और चरणों की वन्दना करके उनका रुख पाकर बोले- हे नाथ! भरत, अवधपुर वासी तथा माताएँ, सब शोक से व्याकुल और वनवास से दुःखी हैं॥2॥  

सहित समाज राउ मिथिलेसू। बहुत दिवस भए सहत कलेसू॥  
उचित होइ सोइ कीजिअ नाथा। हित सबही कर रौरें हाथा॥3॥  

भावार्थ:-मिथिलापति राजा जनकजी को भी समाज सहित क्लेश सहते बहुत दिन हो गए, इसलिए हे नाथ! जो उचित हो वही कीजिए। आप ही के हाथ सभी का हित है॥3॥  

अस कहि अति सकुचे रघुराऊ। मुनि पुल के लखि सीलु सुभाऊ॥  
तुम्ह बिनु राम सकल सुख साजा। नरक सरिस दुहु राज समाजा॥4॥  

भावार्थ:-ऐसा कहकर श्री रघुनाथजी अत्यन्त ही सकुचा गए। उनका शील स्वभाव देखकर (प्रेम और आनन्द से) मुनि वशिष्ठजी पुलकित हो गए। (उन्होन्ने खुलकर कहा-) हे राम! तुम्हारे बिना (घर-बार आदि) सम्पूर्ण सुखों के साज दोनों राजसमाजों को नरक के समान हैं॥4॥  

