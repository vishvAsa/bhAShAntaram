+++
title = "02 चौपाई"

+++
बोरति ग्यान बिराग करारे। बचन ससोक मिलत नद नारे॥  
सोच उसास समीर तरङ्गा। धीरज तट तरुबर कर भङ्गा॥1॥  

भावार्थ:-यह करुणा की नदी (इतनी बढी हुई है कि) ज्ञान-वैराग्य रूपी किनारों को डुबाती जाती है। शोक भरे वचन नद और नाले हैं, जो इस नदी में मिलते हैं और सोच की लम्बी साँसें (आहें) ही वायु के झकोरों से उठने वाली तरङ्गें हैं, जो धैर्य रूपी किनारे के उत्तम वृक्षों को तोड रही हैं॥1॥  

बिषम बिषाद तोरावति धारा। भय भ्रम भवँर अबर्त अपारा॥  
केवट बुध बिद्या बडि नावा। सकहिं न खेइ ऐक नहिं आवा॥2॥  

भावार्थ:-भयानक विषाद (शोक) ही उस नदी की तेज धारा है। भय और भ्रम (मोह) ही उसके असङ्ख्य भँवर और चक्र हैं। विद्वान मल्लाह हैं, विद्या ही बडी नाव है, परन्तु वे उसे खे नहीं सकते हैं, (उस विद्या का उपयोग नहीं कर सकते हैं) किसी को उसकी अटकल ही नहीं आती है॥2॥  

बनचर कोल किरात बिचारे। थके बिलोकि पथिक हियँ हारे॥  
आश्रम उदधि मिली जब जाई। मनहुँ उठेउ अम्बुधि अकुलाई॥3॥  

भावार्थ:-वन में विचरने वाले बेचारे कोल-किरात ही यात्री हैं, जो उस नदी को देखकर हृदय में हारकर थक गए हैं। यह करुणा नदी जब आश्रम-समुद्र में जाकर मिली, तो मानो वह समुद्र अकुला उठा (खौल उठा)॥3॥  

सोक बिकल दोउ राज समाजा। रहा न ग्यानु न धीरजु लाजा॥  
भूप रूप गुन सील सराही। रोवहिं सोक सिन्धु अवगाही॥4॥  

भावार्थ:-दोनों राज समाज शोक से व्याकुल हो गए। किसी को न ज्ञान रहा, न धीरज और न लाज ही रही। राजा दशरथजी के रूप, गुण और शील की सराहना करते हुए सब रो रहे हैं और शोक समुद्र में डुबकी लगा रहे हैं॥4॥  

<div class="audioEmbed"  caption="AIR-वाचनम्" src="https://archive
.org/download/rAmcharitmAnas-AIR/EPI-224.mp3"></div>
