+++
title = "02 चौपाई"

+++
दीन्हि मोहि सिख नीकि गोसाईं। लागि अगम अपनी कदराईं॥  
नरबर धीर धरम धुर धारी। निगम नीति कहुँ ते अधिकारी॥1॥  

भावार्थ:-हे स्वामी! आपने मुझे सीख तो बडी अच्छी दी है, पर मुझे अपनी कायरता से वह मेरे लिए अगम (पहुँच के बाहर) लगी। शास्त्र और नीति के तो वे ही श्रेष्ठ पुरुष अधिकारी हैं, जो धीर हैं और धर्म की धुरी को धारण करने वाले हैं॥1॥  

मैं सिसु प्रभु सनेहँ प्रतिपाला। मन्दरु मेरु कि लेहिं मराला॥  
गुर पितु मातु न जानउँ काहू। कहउँ सुभाउ नाथ पतिआहू॥2॥  

भावार्थ:-मैं तो प्रभु (आप) के स्नेह में पला हुआ छोटा बच्चा हूँ! कहीं हंस भी मन्दराचल या सुमेरु पर्वत को उठा सकते हैं! हे नाथ! स्वभाव से ही कहता हूँ, आप विश्वास करें, मैं आपको छोडकर गुरु, पिता, माता किसी को भी नहीं जानता॥2॥  

जहँ लगि जगत सनेह सगाई। प्रीति प्रतीति निगम निजु गाई॥  
मोरें सबइ एक तुम्ह स्वामी। दीनबन्धु उर अन्तरजामी॥3॥  

भावार्थ:-जगत में जहाँ तक स्नेह का सम्बन्ध, प्रेम और विश्वास है, जिनको स्वयं वेद ने गाया है- हे स्वामी! हे दीनबन्धु! हे सबके हृदय के अन्दर की जानने वाले! मेरे तो वे सब कुछ केवल आप ही हैं॥3॥  

धरम नीति उपदेसिअ ताही। कीरति भूति सुगति प्रिय जाही॥  
मन क्रम बचन चरन रत होई। कृपासिन्धु परिहरिअ कि सोई॥4॥  

भावार्थ:-धर्म और नीति का उपदेश तो उसको करना चाहिए, जिसे कीर्ति, विभूति (ऐश्वर्य) या सद्गति प्यारी हो, किन्तु जो मन, वचन और कर्म से चरणों में ही प्रेम रखता हो, हे कृपासिन्धु! क्या वह भी त्यागने के योग्य है?॥4॥  

<div class="audioEmbed"  caption="AIR-वाचनम्" src="https://archive
.org/download/rAmcharitmAnas-AIR/EPI-156a.mp3"></div>
