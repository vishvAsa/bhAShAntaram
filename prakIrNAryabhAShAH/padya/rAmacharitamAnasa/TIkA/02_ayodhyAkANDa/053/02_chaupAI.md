+++
title = "02 चौपाई"

+++
बचन बिनीत मधुर रघुबर के। सर सम लगे मातु उर करके॥  
सहमि सूखि सुनि सीतलि बानी। जिमि जवास परें पावस पानी॥1॥  

भावार्थ:-रघुकुल में श्रेष्ठ श्री रामजी के ये बहुत ही नम्र और मीठे वचन माता के हृदय में बाण के समान लगे और कसकने लगे। उस शीतल वाणी को सुनकर कौसल्या वैसे ही सहमकर सूख गईं जैसे बरसात का पानी पडने से जवासा सूख जाता है॥1॥  

कहि न जाइ कछु हृदय बिषादू। मनहुँ मृगी सुनि केहरि नादू॥  
नयन सजल तन थर थर काँपी। माजहि खाइ मीन जनु मापी॥2॥  

भावार्थ:-हृदय का विषाद कुछ कहा नहीं जाता। मानो सिंह की गर्जना सुनकर हिरनी विकल हो गई हो। नेत्रों में जल भर आया, शरीर थर-थर काँपने लगा। मानो मछली माँजा (पहली वर्षा का फेन) खाकर बदहवास हो गई हो!॥2॥  

धरि धीरजु सुत बदनु निहारी। गदगद बचन कहति महतारी॥  
तात पितहि तुम्ह प्रानपिआरे। देखि मुदित नित चरित तुम्हारे॥3॥  

भावार्थ:-धीरज धरकर, पुत्र का मुख देखकर माता गदगद वचन कहने लगीं- हे तात! तुम तो पिता को प्राणों के समान प्रिय हो। तुम्हारे चरित्रों को देखकर वे नित्य प्रसन्न होते थे॥3॥  

राजु देन कहुँ सुभ दिन साधा। कहेउ जान बन केहिं अपराधा॥  
तात सुनावहु मोहि निदानू। को दिनकर कुल भयउ कृसानू॥4॥  

भावार्थ:-राज्य देने के लिए उन्होन्ने ही शुभ दिन शोधवाया था। फिर अब किस अपराध से वन जाने को कहा? हे तात! मुझे इसका कारण सुनाओ! सूर्यवंश (रूपी वन) को जलाने के लिए अग्नि कौन हो गया?॥4॥  

<div class="audioEmbed"  caption="AIR-वाचनम्" src="https://archive
.org/download/rAmcharitmAnas-AIR/EPI-150.mp3"></div>
