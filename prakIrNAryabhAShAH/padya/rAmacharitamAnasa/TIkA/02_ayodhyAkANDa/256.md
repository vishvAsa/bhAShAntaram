+++
title = "256"

+++
## दोहा
अन्तरजामी रामु सिय तुम्ह सरबग्य सुजान।  
जौं फुर कहहु त नाथ निज कीजिअ बचनु प्रवान॥256॥  

भावार्थ:-श्री रामचन्द्रजी और सीताजी हृदय की जानने वाले हैं और आप सर्वज्ञ तथा सुजान हैं। यदि आप यह सत्य कह रहे हैं तो हे नाथ! अपने वचनों को प्रमाण कीजिए (उनके अनुसार व्यवस्था कीजिए)॥256॥  




## चौपाई
भरत बचन सुनि देखि सनेहू। सभा सहित मुनि भए बिदेहू॥  
भरत महा महिमा जलरासी। मुनि मति ठाढि तीर अबला सी॥1॥  

भावार्थ:-भरतजी के वचन सुनकर और उनका प्रेम देखकर सारी सभा सहित मुनि वशिष्ठजी विदेह हो गए (किसी को अपने देह की सुधि न रही)। भरतजी की महान महिमा समुद्र है, मुनि की बुद्धि उसके तट पर अबला स्त्री के समान खडी है॥1॥  

गा चह पार जतनु हियँ हेरा। पावति नाव न बोहितु बेरा॥  
औरु करिहि को भरत बडाई। सरसी सीपि कि सिन्धु समाई॥2॥  

भावार्थ:-वह (उस समुद्र के) पार जाना चाहती है, इसके लिए उसने हृदय में उपाय भी ढूँढे! पर (उसे पार करने का साधन) नाव, जहाज या बेडा कुछ भी नहीं पाती। भरतजी की बडाई और कौन करेगा? तलैया की सीपी में भी कहीं समुद्र समा सकता है?॥2॥  

भरतु मुनिहि मन भीतर भाए। सहित समाज राम पहिं आए॥  
प्रभु प्रनामु करि दीन्ह सुआसनु। बैठे सब सुनि मुनि अनुसासनु॥3॥  

भावार्थ:-मुनि वशिष्ठजी की अन्तरात्मा को भरतजी बहुत अच्छे लगे और वे समाज सहित श्री रामजी के पास आए। प्रभु श्री रामचन्द्रजी ने प्रणाम कर उत्तम आसन दिया। सब लोग मुनि की आज्ञा सुनकर बैठ गए॥3॥  

बोले मुनिबरु बचन बिचारी। देस काल अवसर अनुहारी॥  
सुनहु राम सरबग्य सुजाना। धरम नीति गुन ग्यान निधाना॥4॥  

भावार्थ:-श्रेष्ठ मुनि देश, काल और अवसर के अनुसार विचार करके वचन बोले- हे सर्वज्ञ! हे सुजान! हे धर्म, नीति, गुण और ज्ञान के भण्डार राम! सुनिए-॥4॥  

