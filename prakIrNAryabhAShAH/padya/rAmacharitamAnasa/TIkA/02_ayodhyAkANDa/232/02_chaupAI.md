+++
title = "02 चौपाई"

+++
जौं न होत जग जनम भरत को। सकल धरम धुर धरनि धरत को॥  
कबि कुल अगम भरत गुन गाथा। को जानइ तुम्ह बिनु रघुनाथा॥1॥  

भावार्थ:-यदि जगत्‌ में भरत का जन्म न होता, तो पृथ्वी पर सम्पूर्ण धर्मों की धुरी को कौन धारण करता? हे रघुनाथजी! कविकुल के लिए अगम (उनकी कल्पना से अतीत) भरतजी के गुणों की कथा आपके सिवा और कौन जान सकता है?॥1॥  

लखन राम सियँ सुनि सुर बानी। अति सुखु लहेउ न जाइ बखानी॥  
इहाँ भरतु सब सहित सहाए। मन्दाकिनीं पुनीत नहाए॥2॥  

भावार्थ:-लक्ष्मणजी, श्री रामचन्द्रजी और सीताजी ने देवताओं की वाणी सुनकर अत्यन्त सुख पाया, जो वर्णन नहीं किया जा सकता। यहाँ भरतजी ने सारे समाज के साथ पवित्र मन्दाकिनी में स्नान किया॥2॥  

सरित समीप राखि सब लोगा। मागि मातु गुर सचिव नियोगा॥  
चले भरतु जहँ सिय रघुराई। साथ निषादनाथु लघु भाई॥3॥  

भावार्थ:-फिर सबको नदी के समीप ठहराकर तथा माता, गुरु और मन्त्री की आज्ञा माँगकर निषादराज और शत्रुघ्न को साथ लेकर भरतजी वहाँ चले जहाँ श्री सीताजी और श्री रघुनाथजी थे॥3॥।  

समुझि मातु करतब सकुचाहीं। करत कुतरक कोटि मन माहीं॥  
रामु लखनु सिय सुनि मम नाऊँ। उठि जनि अनत जाहिं तजि ठाऊँ॥4॥  

भावार्थ:-भरतजी अपनी माता कैकेयी की करनी को समझकर (याद करके) सकुचाते हैं और मन में करोडों (अनेकों) कुतर्क करते हैं (सोचते हैं) श्री राम, लक्ष्मण और सीताजी मेरा नाम सुनकर स्थान छोडकर कहीं दूसरी जगह उठकर न चले जाएँ॥4॥  
