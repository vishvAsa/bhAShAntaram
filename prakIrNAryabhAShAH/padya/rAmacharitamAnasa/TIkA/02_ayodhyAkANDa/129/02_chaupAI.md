+++
title = "02 चौपाई"

+++
काम कोह मद मान न मोहा। लोभ न छोभ न राग न द्रोहा॥  
जिन्ह कें कपट दम्भ नहिं माया। तिन्ह कें हृदय बसहु रघुराया॥1॥  

<details><summary>भावार्थ</summary>

जिनके न तो काम, क्रोध, मद, अभिमान और मोह हैं, न लोभ है, न क्षोभ है, न राग है, न द्वेष है और न कपट, दम्भ और माया ही है- हे रघुराज! आप उनके हृदय में निवास कीजिए॥1॥  
</details>

सब के प्रिय सब के हितकारी। दुख सुख सरिस प्रसंसा गारी॥  
कहहिं सत्य प्रिय बचन बिचारी। जागत सोवत सरन तुम्हारी॥2॥  

<details><summary>भावार्थ</summary>

जो सबके प्रिय और सबका हित करने वाले हैं, जिन्हें दुःख और सुख तथा प्रशंसा (बडाई) और गाली (निन्दा) समान है, जो विचारकर सत्य और प्रिय वचन बोलते हैं तथा जो जागते-सोते आपकी ही शरण हैं,॥2॥  
</details>

तुम्हहि छाडि गति दूसरि नाहीं। राम बसहु तिन्ह के मन माहीं॥  
जननी सम जानहिं परनारी। धनु पराव बिष तें बिष भारी॥3॥  

<details><summary>भावार्थ</summary>

और आपको छोडकर जिनके दूसरे कोई गति (आश्रय) नहीं है, हे रामजी! आप उनके मन में बसिए। जो पराई स्त्री को जन्म देने वाली माता के समान जानते हैं और पराया धन जिन्हें विष से भी भारी विष है,॥3॥  
</details>

जे हरषहिं पर सम्पति देखी। दुखित होहिं पर बिपति बिसेषी॥  
जिन्हहि राम तुम्ह प्रान पिआरे। तिन्ह के मन सुभ सदन तुम्हारे॥4॥  

<details><summary>भावार्थ</summary>

जो दूसरे की सम्पत्ति देखकर हर्षित होते हैं और दूसरे की विपत्ति देखकर विशेष रूप से दुःखी होते हैं और हे रामजी! जिन्हें आप प्राणों के समान प्यारे हैं, उनके मन आपके रहने योग्य शुभ भवन हैं॥4॥  
</details>

