+++
title = "02 चौपाई"

+++
सकल सनेह सिथिल रघुबर कें। गए कोस दुइ दिनकर ढरकें॥  
जलु थलु देखि बसे निसि बीतें। कीन्ह गवन रघुनाथ पिरीतें॥1॥  

<details><summary>भावार्थ</summary>

सब लोग श्री रामचन्द्रजी के प्रेम के मारे शिथिल होने के कारण सूर्यास्त होने तक (दिनभर में) दो ही कोस चल पाए और जल-स्थल का सुपास देखकर रात को वहीं (बिना खाए-पीए ही) रह गए। रात बीतने पर श्री रघुनाथजी के प्रेमी भरतजी ने आगे गमन किया॥1॥  
</details>

उहाँ रामु रजनी अवसेषा। जागे सीयँ सपन अस देखा॥  
सहित समाज भरत जनु आए। नाथ बियोग ताप तन ताए॥2॥  

<details><summary>भावार्थ</summary>

उधर श्री रामचन्द्रजी रात शेष रहते ही जागे। रात को सीताजी ने ऐसा स्वप्न देखा (जिसे वे श्री रामचन्द्रजी को सुनाने लगीं) मानो समाज सहित भरतजी यहाँ आए हैं। प्रभु के वियोग की अग्नि से उनका शरीर सन्तप्त है॥2॥  
</details>

सकल मलिन मन दीन दुखारी। देखीं सासु आन अनुहारी॥  
सुनि सिय सपन भरे जल लोचन। भए सोचबस सोच बिमोचन॥3॥  

<details><summary>भावार्थ</summary>

सभी लोग मन में उदास, दीन और दुःखी हैं। सासुओं को दूसरी ही सूरत में देखा। सीताजी का स्वप्न सुनकर श्री रामचन्द्रजी के नेत्रों में जल भर गया और सबको सोच से छुडा देने वाले प्रभु स्वयं (लीला से) सोच के वश हो गए॥3॥  
</details>

लखन सपन यह नीक न होई। कठिन कुचाह सुनाइहि कोई॥  
अस कहि बन्धु समेत नहाने पूजि पुरारि साधु सनमाने॥4॥  

<details><summary>भावार्थ</summary>

(और बोले-) लक्ष्मण! यह स्वप्न अच्छा नहीं है। कोई भीषण कुसमाचार (बहुत ही बुरी खबर) सुनावेगा। ऐसा कहकर उन्होन्ने भाई सहित स्नान किया और त्रिपुरारी महादेवजी का पूजन करके साधुओं का सम्मान किया॥4॥  
</details>

