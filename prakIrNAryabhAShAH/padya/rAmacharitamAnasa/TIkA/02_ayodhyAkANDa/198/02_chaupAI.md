+++
title = "02 चौपाई"

+++
कुस साँथरी निहारि सुहाई। कीन्ह प्रनामु प्रदच्छिन जाई॥  
चरन देख रज आँखिन्ह लाई। बनइ न कहत प्रीति अधिकाई॥1॥  

भावार्थ:-कुशों की सुन्दर साथरी देखकर उसकी प्रदक्षिणा करके प्रणाम किया। श्री रामचन्द्रजी के चरण चिह्नों की रज आँखों में लगाई। (उस समय के) प्रेम की अधिकता कहते नहीं बनती॥1॥  

कनक बिन्दु दुइ चारिक देखे। राखे सीस सीय सम लेखे॥  
सजल बिलोचन हृदयँ गलानी। कहत सखा सन बचन सुबानी॥2॥  

भावार्थ:-भरतजी ने दो-चार स्वर्णबिन्दु (सोने के कण या तारे आदि जो सीताजी के गहने-कपडों से गिर पडे थे) देखे तो उनको सीताजी के समान समझकर सिर पर रख लिया। उनके नेत्र (प्रेमाश्रु के) जल से भरे हैं और हृदय में ग्लानि भरी है। वे सखा से सुन्दर वाणी में ये वचन बोले-॥2॥  

श्रीहत सीय बिरहँ दुतिहीना। जथा अवध नर नारि बिलीना॥  
पिता जनक देउँ पटतर केही। करतल भोगु जोगु जग जेही॥3॥  

भावार्थ:-ये स्वर्ण के कण या तारे भी सीताजी के विरह से ऐसे श्रीहत (शोभाहीन) एवं कान्तिहीन हो रहे हैं, जैसे (राम वियोग में) अयोध्या के नर-नारी विलीन (शोक के कारण क्षीण) हो रहे हैं। जिन सीताजी के पिता राजा जनक हैं, इस जगत में भोग और योग दोनों ही जिनकी मुट्ठी में हैं, उन जनकजी को मैं किसकी उपमा दूँ?॥3॥  

ससुर भानुकुल भानु भुआलू। जेहि सिहात अमरावतिपालू॥  
प्राननाथु रघुनाथ गोसाईं। जो बड होत सो राम बडाईं॥4॥  

भावार्थ:-सूर्यकुल के सूर्य राजा दशरथजी जिनके ससुर हैं, जिनको अमरावती के स्वामी इन्द्र भी सिहाते थे। (ईर्षापूर्वक उनके जैसा ऐश्वर्य और प्रताप पाना चाहते थे) और प्रभु श्री रघुनाथजी जिनके प्राणनाथ हैं, जो इतने बडे हैं कि जो कोई भी बडा होता है, वह श्री रामचन्द्रजी की (दी हुई) बडाई से ही होता है॥4॥  
