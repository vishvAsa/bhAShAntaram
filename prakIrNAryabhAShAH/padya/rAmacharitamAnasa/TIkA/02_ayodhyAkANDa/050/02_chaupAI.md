+++
title = "02 चौपाई"

+++
उतरु न देइ दुसह रिस रूखी। मृगिन्ह चितव जनु बाघिनि भूखी॥  
ब्याधि असाधि जानि तिन्ह त्यागी। चलीं कहत मतिमन्द अभागी॥1॥  

भावार्थ:-कैकेयी कोई उत्तर नहीं देती, वह दुःसह क्रोध के मारे रूखी (बेमुरव्वत) हो रही है। ऐसे देखती है मानो भूखी बाघिन हरिनियों को देख रही हो। तब सखियों ने रोग को असाध्य समझकर उसे छोड दिया। सब उसको मन्दबुद्धि, अभागिनी कहती हुई चल दीं॥1॥  

राजु करत यह दैअँ बिगोई। कीन्हेसि अस जस करइ न कोई॥  
एहि बिधि बिलपहिं पुर नर नारीं। देहिं कुचालिहि कोटिक गारीं॥2॥  

भावार्थ:-राज्य करते हुए इस कैकेयी को दैव ने नष्ट कर दिया। इसने जैसा कुछ किया, वैसा कोई भी न करेगा! नगर के सब स्त्री-पुरुष इस प्रकार विलाप कर रहे हैं और उस कुचाली कैकेयी को करोडों गालियाँ दे रहे हैं॥2॥  

जरहिं बिषम जर लेहिं उसासा। कवनि राम बिनु जीवन आसा॥  
बिपुल बियोग प्रजा अकुलानी। जनु जलचर गन सूखत पानी॥3॥  

भावार्थ:-लोग विषम ज्वर (भयानक दुःख की आग) से जल रहे हैं। लम्बी साँसें लेते हुए वे कहते हैं कि श्री रामचन्द्रजी के बिना जीने की कौन आशा है। महान्‌ वियोग (की आशङ्का) से प्रजा ऐसी व्याकुल हो गई है मानो पानी सूखने के समय जलचर जीवों का समुदाय व्याकुल हो!॥3  

अति बिषाद बस लोग लोगाईं। गए मातु पहिं रामु गोसाईं॥  
मुख प्रसन्न चित चौगुन चाऊ। मिटा सोचु जनि राखै राऊ॥4॥  

भावार्थ:-सभी पुरुष और स्त्रियाँ अत्यन्त विषाद के वश हो रहे हैं। स्वामी श्री रामचन्द्रजी माता कौसल्या के पास गए। उनका मुख प्रसन्न है और चित्त में चौगुना चाव (उत्साह) है। यह सोच मिट गया है कि राजा कहीं रख न लें। (श्री रामजी को राजतिलक की बात सुनकर विषाद हुआ था कि सब भाइयों को छोडकर बडे भाई मुझको ही राजतिलक क्यों होता है। अब माता कैकेयी की आज्ञा और पिता की मौन सम्मति पाकर वह सोच मिट गया।)॥4॥  

<div class="audioEmbed"  caption="AIR-वाचनम्" src="https://archive
.org/download/rAmcharitmAnas-AIR/EPI-149.mp3"></div>
