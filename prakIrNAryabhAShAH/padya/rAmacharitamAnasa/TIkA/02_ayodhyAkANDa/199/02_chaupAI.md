+++
title = "02 चौपाई"

+++
लालन जोगु लखन लघु लोने। भे न भाइ अस अहहिं न होने॥  
पुरजन प्रिय पितु मातु दुलारे। सिय रघुबीरहि प्रानपिआरे॥1॥  

भावार्थ:-मेरे छोटे भाई लक्ष्मण बहुत ही सुन्दर और प्यार करने योग्य हैं। ऐसे भाई न तो किसी के हुए, न हैं, न होने के ही हैं। जो लक्ष्मण अवध के लोगों को प्यारे, माता-पिता के दुलारे और श्री सीता-रामजी के प्राण प्यारे हैं,॥1॥  

मृदु मूरति सुकुमार सुभाऊ। तात बाउ तन लाग न काउ॥  
ते बन सहहिं बिपति सब भाँती। निदरे कोटि कुलिस एहिं छाती॥2॥  

भावार्थ:-जिनकी कोमल मूर्ति और सुकुमार स्वभाव है, जिनके शरीर में कभी गरम हवा भी नहीं लगी, वे वन में सब प्रकार की विपत्तियाँ सह रहे हैं। (हाय!) इस मेरी छाती ने (कठोरता में) करोडों वज्रों का भी निरादर कर दिया (नहीं तो यह कभी की फट गई होती)॥2॥  

राम जनमि जगु कीन्ह उजागर। रूप सील सुख सब गुन सागर॥  
पुरजन परिजन गुरु पितु माता। राम सुभाउ सबहि सुखदाता॥3॥  

भावार्थ:-श्री रामचन्द्रजी ने जन्म (अवतार) लेकर जगत्‌ को प्रकाशित (परम सुशोभित) कर दिया। वे रूप, शील, सुख और समस्त गुणों के समुद्र हैं। पुरवासी, कुटुम्बी, गुरु, पिता-माता सभी को श्री रामजी का स्वभाव सुख देने वाला है॥3॥  

बैरिउ राम बडाई करहीं। बोलनि मिलनि बिनय मन हरहीं॥  
सारद कोटि कोटि सत सेषा। करि न सकहिं प्रभु गुन गन लेखा॥4॥  

भावार्थ:-शत्रु भी श्री रामजी की बडाई करते हैं। बोल-चाल, मिलने के ढङ्ग और विनय से वे मन को हर लेते हैं। करोडों सरस्वती और अरबों शेषजी भी प्रभु श्री रामचन्द्रजी के गुण समूहों की गिनती नहीं कर सकते॥4॥  
