+++
title = "02 चौपाई"

+++
पुलक गात हियँ सिय रघुबीरू। जीह नामु जप लोचन नीरू॥  
लखन राम सिय कानन बसहीं। भरतु भवन बसि तप तनु कसहीं॥1॥  

भावार्थ:-शरीर पुलकित है, हृदय में श्री सीता-रामजी हैं। जीभ राम नाम जप रही है, नेत्रों में प्रेम का जल भरा है। लक्ष्मणजी, श्री रामजी और सीताजी तो वन में बसते हैं, परन्तु भरतजी घर ही में रहकर तप के द्वारा शरीर को कस रहे हैं॥1॥  

दोउ दिसि समुझि कहत सबु लोगू। सब बिधि भरत सराहन जोगू॥  
सुनि ब्रत नेम साधु सकुचाहीं। देखि दसा मुनिराज लजाहीं॥2॥  

भावार्थ:-दोनों ओर की स्थिति समझकर सब लोग कहते हैं कि भरतजी सब प्रकार से सराहने योग्य हैं। उनके व्रत और नियमों को सुनकर साधु-सन्त भी सकुचा जाते हैं और उनकी स्थिति देखकर मुनिराज भी लज्जित होते हैं॥2॥  

परम पुनीत भरत आचरनू। मधुर मञ्जु मुद मङ्गल करनू॥  
हरन कठिन कलि कलुष कलेसू। महामोह निसि दलन दिनेसू॥3॥  

भावार्थ:-भरतजी का परम पवित्र आचरण (चरित्र) मधुर, सुन्दर और आनन्द-मङ्गलों का करने वाला है। कलियुग के कठिन पापों और क्लेशों को हरने वाला है। महामोह रूपी रात्रि को नष्ट करने के लिए सूर्य के समान है॥3॥  

पाप पुञ्ज कुञ्जर मृगराजू। समन सकल सन्ताप समाजू॥  
जन रञ्जन भञ्जन भव भारू। राम सनेह सुधाकर सारू॥4॥  

भावार्थ:-पाप समूह रूपी हाथी के लिए सिंह है। सारे सन्तापों के दल का नाश करने वाला है। भक्तों को आनन्द देने वाला और भव के भार (संसार के दुःख) का भञ्जन करने वाला तथा श्री राम प्रेम रूपी चन्द्रमा का सार (अमृत) है॥4॥  
