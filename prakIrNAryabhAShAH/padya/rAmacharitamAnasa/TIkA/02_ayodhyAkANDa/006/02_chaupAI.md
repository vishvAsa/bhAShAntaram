+++
title = "02 चौपाई"

+++
जो मुनीस जेहि आयसु दीन्हा। सो तेहिं काजु प्रथम जनु कीन्हा॥  
बिप्र साधु सुर पूजत राजा। करत राम हित मङ्गल काजा॥1॥  

भावार्थ:-मुनीश्वर ने जिसको जिस काम के लिए आज्ञा दी, उसने वह काम (इतनी शीघ्रता से कर डाला कि) मानो पहले से ही कर रखा था। राजा ब्राह्मण, साधु और देवताओं को पूज रहे हैं और श्री रामचन्द्रजी के लिए सब मङ्गल कार्य कर रहे हैं॥1॥  

सुनत राम अभिषेक सुहावा। बाज गहागह अवध बधावा॥  
राम सीय तन सगुन जनाए। फरकहिं मङ्गल अङ्ग सुहाए॥2॥  

भावार्थ:-श्री रामचन्द्रजी के राज्याभिषेक की सुहावनी खबर सुनते ही अवधभर में बडी धूम से बधावे बजने लगे। श्री रामचन्द्रजी और सीताजी के शरीर में भी शुभ शकुन सूचित हुए। उनके सुन्दर मङ्गल अङ्ग फडकने लगे॥2॥  

पुलकि सप्रेम परसपर कहहीं। भरत आगमनु सूचक अहहीं॥  
भए बहुत दिन अति अवसेरी। सगुन प्रतीति भेण्ट प्रिय केरी॥3॥  

भावार्थ:-पुलकित होकर वे दोनों प्रेम सहित एक-दूसरे से कहते हैं कि ये सब शकुन भरत के आने की सूचना देने वाले हैं। (उनको मामा के घर गए) बहुत दिन हो गए, बहुत ही अवसेर आ रही है (बार-बार उनसे मिलने की मन में आती है) शकुनों से प्रिय (भरत) के मिलने का विश्वास होता है॥3॥  

भरत सरिस प्रिय को जग माहीं। इहइ सगुन फलु दूसर नाहीं॥  
रामहि बन्धु सोच दिन राती। अण्डन्हि कमठ हृदय जेहि भाँती॥4॥  

भावार्थ:-और भरत के समान जगत में (हमें) कौन प्यारा है! शकुन का बस, यही फल है, दूसरा नहीं। श्री रामचन्द्रजी को (अपने) भाई भरत का दिन-रात ऐसा सोच रहता है जैसा कछुए का हृदय अण्डों में रहता है॥4॥  
