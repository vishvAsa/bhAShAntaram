+++
title = "02 चौपाई"

+++
देखि कुठार बान धनु धारी। भै लरिकहि रिस बीरु बिचारी॥  
नामु जान पै तुम्हहि न चीन्हा। बंस सुभायँ उतरु तेहिं दीन्हा॥1॥  

<details><summary>भावार्थ</summary>

आपको कुठार, बाण और धनुष धारण किए देखकर और वीर समझकर बालक को क्रोध आ गया। वह आपका नाम तो जानता था, पर उसने आपको पहचाना नहीं। अपने वंश (रघुवंश) के स्वभाव के अनुसार उसने उत्तर दिया॥1॥  
</details>

जौं तुम्ह औतेहु मुनि की नाईं। पद रज सिर सिसु धरत गोसाईं॥  
छमहु चूक अनजानत केरी। चहिअ बिप्र उर कृपा घनेरी॥2॥  

<details><summary>भावार्थ</summary>

यदि आप मुनि की तरह आते, तो हे स्वामी! बालक आपके चरणों की धूलि सिर पर रखता। अनजाने की भूल को क्षमा कर दीजिए। ब्राह्मणों के हृदय में बहुत अधिक दया होनी चाहिए॥2॥  
</details>

हमहि तुम्हहि सरिबरि कसि नाथा। कहहु न कहाँ चरन कहँ माथा॥  
राम मात्र लघुनाम हमारा। परसु सहित बड नाम तोहारा॥3॥  

<details><summary>भावार्थ</summary>

हे नाथ! हमारी और आपकी बराबरी कैसी? कहिए न, कहाँ चरण और कहाँ मस्तक! कहाँ मेरा राम मात्र छोटा सा नाम और कहाँ आपका परशुसहित बडा नाम॥3॥  
</details>

देव एकु गुनु धनुष हमारें। नव गुन परम पुनीत तुम्हारें॥  
सब प्रकार हम तुम्ह सन हारे। छमहु बिप्र अपराध हमारे॥4॥  

भावार्थ:-हे देव! हमारे तो एक ही गुण धनुष है और आपके परम पवित्र (शम, दम, तप, शौच, क्षमा, सरलता, ज्ञान, विज्ञान और आस्तिकता ये) नौ गुण हैं। हम तो सब प्रकार से आपसे हारे हैं। हे विप्र! हमारे अपराधों को क्षमा कीजिए॥4॥  