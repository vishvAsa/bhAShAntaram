+++
title = "028"

+++
## दोहा
सठ सेवक की प्रीति रुचि रखिहहिं राम कृपालु।  
उपल किए जलजान जेहिं सचिव सुमति कपि भालु॥28.1॥  

भावार्थ:-तथापि कृपालु श्री रामचन्द्रजी मुझ दुष्ट सेवक की प्रीति और रुचि को अवश्य रखेङ्गे, जिन्होन्ने पत्थरों को जहाज और बन्दर-भालुओं को बुद्धिमान मन्त्री बना लिया॥28.1॥  

हौंहु कहावत सबु कहत राम सहत उपहास।  
साहिब सीतानाथ सो सेवक तुलसीदास॥28.2॥  

भावार्थ:-सब लोग मुझे श्री रामजी का सेवक कहते हैं और मैं भी (बिना लज्जा-सङ्कोच के) कहलाता हूँ (कहने वालों का विरोध नहीं करता), कृपालु श्री रामजी इस निन्दा को सहते हैं कि श्री सीतानाथजी, जैसे स्वामी का तुलसीदास सा सेवक है॥28.2॥  




## चौपाई
अति बडि मोरि ढिठाई खोरी। सुनि अघ नरकहुँ नाक सकोरी॥  
समुझि सहम मोहि अपडर अपनें। सो सुधि राम कीन्हि नहिं सपनें॥1॥  

भावार्थ:-यह मेरी बहुत बडी ढिठाई और दोष है, मेरे पाप को सुनकर नरक ने भी नाक सिकोड ली है (अर्थात नरक में भी मेरे लिए ठौर नहीं है)। यह समझकर मुझे अपने ही कल्पित डर से डर हो रहा है, किन्तु भगवान श्री रामचन्द्रजी ने तो स्वप्न में भी इस पर (मेरी इस ढिठाई और दोष पर) ध्यान नहीं दिया॥1॥  

सुनि अवलोकि सुचित चख चाही। भगति मोरि मति स्वामि सराही॥  
कहत नसाइ होइ हियँ नीकी। रीझत राम जानि जन जी की॥2॥  

भावार्थ:-वरन मेरे प्रभु श्री रामचन्द्रजी ने तो इस बात को सुनकर, देखकर और अपने सुचित्त रूपी चक्षु से निरीक्षण कर मेरी भक्ति और बुद्धि की (उलटे) सराहना की, क्योङ्कि कहने में चाहे बिगड जाए (अर्थात्‌ मैं चाहे अपने को भगवान का सेवक कहता-कहलाता रहूँ), परन्तु हृदय में अच्छापन होना चाहिए। (हृदय में तो अपने को उनका सेवक बनने योग्य नहीं मानकर पापी और दीन ही मानता हूँ, यह अच्छापन है।) श्री रामचन्द्रजी भी दास के हृदय की (अच्छी) स्थिति जानकर रीझ जाते हैं॥2॥  

रहति न प्रभु चित चूक किए की। करत सुरति सय बार हिए की॥  
जेहिं अघ बधेउ ब्याध जिमि बाली। फिरि सुकण्ठ सोइ कीन्हि कुचाली॥3॥  

भावार्थ:-प्रभु के चित्त में अपने भक्तों की हुई भूल-चूक याद नहीं रहती (वे उसे भूल जाते हैं) और उनके हृदय (की अच्छाई-नेकी) को सौ-सौ बार याद करते रहते हैं। जिस पाप के कारण उन्होन्ने बालि को व्याध की तरह मारा था, वैसी ही कुचाल फिर सुग्रीव ने चली॥3॥  

सोइ करतूति बिभीषन केरी। सपनेहूँ सो न राम हियँ हेरी॥  
ते भरतहि भेण्टत सनमाने। राजसभाँ रघुबीर बखाने॥4॥  

भावार्थ:-वही करनी विभीषण की थी, परन्तु श्री रामचन्द्रजी ने स्वप्न में भी उसका मन में विचार नहीं किया। उलटे भरतजी से मिलने के समय श्री रघुनाथजी ने उनका सम्मान किया और राजसभा में भी उनके गुणों का बखान किया॥4॥  
