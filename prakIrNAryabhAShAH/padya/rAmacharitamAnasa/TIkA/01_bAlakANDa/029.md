+++
title = "029"

+++
## दोहा
प्रभु तरु तर कपि डार पर ते किए आपु समान।  
तुलसी कहूँ न राम से साहिब सील निधान॥29.1॥  

भावार्थ:-प्रभु (श्री रामचन्द्रजी) तो वृक्ष के नीचे और बन्दर डाली पर (अर्थात कहाँ मर्यादा पुरुषोत्तम सच्चिदानन्दघन परमात्मा श्री रामजी और कहाँ पेडों की शाखाओं पर कूदने वाले बन्दर), परन्तु ऐसे बन्दरों को भी उन्होन्ने अपने समान बना लिया। तुलसीदासजी कहते हैं कि श्री रामचन्द्रजी सरीखे शीलनिधान स्वामी कहीं भी नहीं हैं॥29.1॥  

राम निकाईं रावरी है सबही को नीक।  
जौं यह साँची है सदा तौ नीको तुलसीक॥29.2॥  

भावार्थ:-हे श्री रामजी! आपकी अच्छाई से सभी का भला है (अर्थात आपका कल्याणमय स्वभाव सभी का कल्याण करने वाला है) यदि यह बात सच है तो तुलसीदास का भी सदा कल्याण ही होगा॥29.2॥  

एहि बिधि निज गुन दोष कहि सबहि बहुरि सिरु नाइ।  
बरनउँ रघुबर बिसद जसु सुनि कलि कलुष नसाइ॥29.3॥  

भावार्थ:-इस प्रकार अपने गुण-दोषों को कहकर और सबको फिर सिर नवाकर मैं श्री रघुनाथजी का निर्मल यश वर्णन करता हूँ, जिसके सुनने से कलियुग के पाप नष्ट हो जाते हैं॥29.3॥  




## चौपाई
जागबलिक जो कथा सुहाई। भरद्वाज मुनिबरहि सुनाई॥  
कहिहउँ सोइ सम्बाद बखानी। सुनहुँ सकल सज्जन सुखु मानी॥1॥  

भावार्थ:-मुनि याज्ञवल्क्यजी ने जो सुहावनी कथा मुनिश्रेष्ठ भरद्वाजजी को सुनाई थी, उसी संवाद को मैं बखानकर कहूँगा, सब सज्जन सुख का अनुभव करते हुए उसे सुनें॥1॥  

सम्भु कीन्ह यह चरित सुहावा। बहुरि कृपा करि उमहि सुनावा॥  
सोइ सिव कागभुसुण्डिहि दीन्हा। राम भगत अधिकारी चीन्हा॥2॥  

भावार्थ:-शिवजी ने पहले इस सुहावने चरित्र को रचा, फिर कृपा करके पार्वतीजी को सुनाया। वही चरित्र शिवजी ने काकभुशुण्डिजी को रामभक्त और अधिकारी पहचानकर दिया॥2॥  

तेहि सन जागबलिक पुनि पावा। तिन्ह पुनि भरद्वाज प्रति गावा॥  
ते श्रोता बकता समसीला। सवँदरसी जानहिं हरिलीला॥3॥  

भावार्थ:-उन काकभुशुण्डिजी से फिर याज्ञवल्क्यजी ने पाया और उन्होन्ने फिर उसे भरद्वाजजी को गाकर सुनाया। वे दोनों वक्ता और श्रोता (याज्ञवल्क्य और भरद्वाज) समान शील वाले और समदर्शी हैं और श्री हरि की लीला को जानते हैं॥3॥  

जानहिं तीनि काल निज ग्याना। करतल गत आमलक समाना॥  
औरउ जे हरिभगत सुजाना। कहहिं सुनहिं समुझहिं बिधि नाना॥4॥  

भावार्थ:-वे अपने ज्ञान से तीनों कालों की बातों को हथेली पर रखे हुए आँवले के समान (प्रत्यक्ष) जानते हैं। और भी जो सुजान (भगवान की लीलाओं का रहस्य जानने वाले) हरि भक्त हैं, वे इस चरित्र को नाना प्रकार से कहते, सुनते और समझते हैं॥4॥  
