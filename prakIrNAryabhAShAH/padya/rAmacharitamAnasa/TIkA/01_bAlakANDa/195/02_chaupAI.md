+++
title = "02 चौपाई"

+++
यह रहस्य काहूँ नहिं जाना। दिनमनि चले करत गुनगाना॥  
देखि महोत्सव सुर मुनि नागा। चले भवन बरनत निज भागा॥1॥  

<details><summary>भावार्थ</summary>

यह रहस्य किसी ने नहीं जाना। सूर्यदेव (भगवान श्री रामजी का) गुणगान करते हुए चले। यह महोत्सव देखकर देवता, मुनि और नाग अपने भाग्य की सराहना करते हुए अपने-अपने घर चले॥1॥  
</details>

औरउ एक कहउँ निज चोरी। सुनु गिरिजा अति दृढ मति तोरी॥  
काकभुसुण्डि सङ्ग हम दोऊ। मनुजरूप जानइ नहिं कोऊ॥2॥  

<details><summary>भावार्थ</summary>

हे पार्वती! तुम्हारी बुद्धि (श्री रामजी के चरणों में) बहुत दृढ है, इसलिए मैं और भी अपनी एक चोरी (छिपाव) की बात कहता हूँ, सुनो। काकभुशुण्डि और मैं दोनों वहाँ साथ-साथ थे, परन्तु मनुष्य रूप में होने के कारण हमें कोई जान न सका॥2॥  
</details>

परमानन्द प्रेम सुख फूले। बीथिन्ह फिरहिं मगन मन भूले॥  
यह सुभ चरित जान पै सोई। कृपा राम कै जापर होई॥3॥  

<details><summary>भावार्थ</summary>

परम आनन्द और प्रेम के सुख में फूले हुए हम दोनों मगन मन से (मस्त हुए) गलियों में (तन-मन की सुधि) भूले हुए फिरते थे, परन्तु यह शुभ चरित्र वही जान सकता है, जिस पर श्री रामजी की कृपा हो॥3॥  
</details>

तेहि अवसर जो जेहि बिधि आवा। दीन्ह भूप जो जेहि मन भावा॥  
गज रथ तुरग हेम गो हीरा। दीन्हे नृप नानाबिधि चीरा॥4॥  

<details><summary>भावार्थ</summary>

उस अवसर पर जो जिस प्रकार आया और जिसके मन को जो अच्छा लगा, राजा ने उसे वही दिया। हाथी, रथ, घोडे, सोना, गायें, हीरे और भाँति-भाँति के वस्त्र राजा ने दिए॥4॥
</details>

