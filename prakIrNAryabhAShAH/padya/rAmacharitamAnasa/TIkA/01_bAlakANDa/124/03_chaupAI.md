+++
title = "03 चौपाई"

+++
हिमगिरि गुहा एक अति पावनि। बह समीप सुरसरी सुहावनि॥  
आश्रम परम पुनीत सुहावा। देखि देवरिषि मन अति भावा॥1॥  

<details><summary>भावार्थ</summary>

हिमालय पर्वत में एक बडी पवित्र गुफा थी। उसके समीप ही सुन्दर गङ्गाजी बहती थीं। वह परम पवित्र सुन्दर आश्रम देखने पर नारदजी के मन को बहुत ही सुहावना लगा॥1॥  
</details>

निरखि सैल सरि बिपिन बिभागा। भयउ रमापति पद अनुरागा॥  
सुमिरत हरिहि श्राप गति बाधी। सहज बिमल मन लागि समाधी॥2॥  

<details><summary>भावार्थ</summary>

पर्वत, नदी और वन के (सुन्दर) विभागों को देखकर नादरजी का लक्ष्मीकान्त भगवान के चरणों में प्रेम हो गया। भगवान का स्मरण करते ही उन (नारद मुनि) के शाप की (जो शाप उन्हें दक्ष प्रजापति ने दिया था और जिसके कारण वे एक स्थान पर नहीं ठहर सकते थे) गति रुक गई और मन के स्वाभाविक ही निर्मल होने से उनकी समाधि लग गई॥2॥  
</details>

मुनि गति देखि सुरेस डेराना। कामहि बोलि कीन्ह सनमाना॥  
सहित सहाय जाहु मम हेतू। चलेउ हरषि हियँ जलचरकेतू॥3॥  

<details><summary>भावार्थ</summary>

नारद मुनि की (यह तपोमयी) स्थिति देखकर देवराज इन्द्र डर गया। उसने कामदेव को बुलाकर उसका आदर-सत्कार किया (और कहा कि) मेरे (हित के) लिए तुम अपने सहायकों सहित (नारद की समाधि भङ्ग करने को) जाओ। (यह सुनकर) मीनध्वज कामदेव मन में प्रसन्न होकर चला॥3॥  
</details>

सुनासीर मन महुँ असि त्रासा। चहत देवरिषि मम पुर बासा॥  
जे कामी लोलुप जग माहीं। कुटिल काक इव सबहि डेराहीं॥4॥  

<details><summary>भावार्थ</summary>

इन्द्र के मन में यह डर हुआ कि देवर्षि नारद मेरी पुरी (अमरावती) का निवास (राज्य) चाहते हैं। जगत में जो कामी और लोभी होते हैं, वे कुटिल कौए की तरह सबसे डरते हैं॥4॥
</details>

