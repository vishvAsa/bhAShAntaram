+++
title = "118"

+++
## दोहा
जेहि इमि गावहिं बेद बुध जाहि धरहिं मुनि ध्यान।  
सोइ दसरथ सुत भगत हित कोसलपति भगवान॥118॥  

भावार्थ:-जिसका वेद और पण्डित इस प्रकार वर्णन करते हैं और मुनि जिसका ध्यान धरते हैं, वही दशरथनन्दन, भक्तों के हितकारी, अयोध्या के स्वामी भगवान श्री रामचन्द्रजी हैं॥118॥  



<div class="audioEmbed"  caption="AIR-वाचनम्" src="https://archive
.org/download/rAmcharitmAnas-AIR/EPI-047.mp3"></div>

## चौपाई
कासीं मरत जन्तु अवलोकी। जासु नाम बल करउँ बिसोकी॥  
सोइ प्रभु मोर चराचर स्वामी। रघुबर सब उर अन्तरजामी॥1॥  

भावार्थ:-(हे पार्वती !) जिनके नाम के बल से काशी में मरते हुए प्राणी को देखकर मैं उसे (राम मन्त्र देकर) शोकरहित कर देता हूँ (मुक्त कर देता हूँ), वही मेरे प्रभु रघुश्रेष्ठ श्री रामचन्द्रजी जड-चेतन के स्वामी और सबके हृदय के भीतर की जानने वाले हैं॥1॥  

बिबसहुँ जासु नाम नर कहहीं। जनम अनेक रचित अघ दहहीं॥  
सादर सुमिरन जे नर करहीं। भव बारिधि गोपद इव तरहीं॥2॥  

भावार्थ:-विवश होकर (बिना इच्छा के) भी जिनका नाम लेने से मनुष्यों के अनेक जन्मों में किए हुए पाप जल जाते हैं। फिर जो मनुष्य आदरपूर्वक उनका स्मरण करते हैं, वे तो संसार रूपी (दुस्तर) समुद्र को गाय के खुर से बने हुए गड्ढे के समान (अर्थात बिना किसी परिश्रम के) पार कर जाते हैं॥2॥  

राम सो परमातमा भवानी। तहँ भ्रम अति अबिहित तव बानी॥  
अस संसय आनत उर माहीं। ग्यान बिराग सकल गुन जाहीं॥3॥  

भावार्थ:-हे पार्वती! वही परमात्मा श्री रामचन्द्रजी हैं। उनमें भ्रम (देखने में आता) है, तुम्हारा ऐसा कहना अत्यन्त ही अनुचित है। इस प्रकार का सन्देह मन में लाते ही मनुष्य के ज्ञान, वैराग्य आदि सारे सद्गुण नष्ट हो जाते हैं॥3॥  

सुनि सिव के भ्रम भञ्जन बचना। मिटि गै सब कुतरक कै रचना॥  
भइ रघुपति पद प्रीति प्रतीती। दारुन असम्भावना बीती॥4॥  

भावार्थ:-शिवजी के भ्रमनाशक वचनों को सुनकर पार्वतीजी के सब कुतर्कों की रचना मिट गई। श्री रघुनाथजी के चरणों में उनका प्रेम और विश्वास हो गया और कठिन असम्भावना (जिसका होना- सम्भव नहीं, ऐसी मिथ्या कल्पना) जाती रही!॥4॥  
