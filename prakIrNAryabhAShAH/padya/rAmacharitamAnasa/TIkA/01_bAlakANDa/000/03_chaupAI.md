+++
title = "03 चौपाई"

+++
बन्दऊँ गुरु पद पदुम परागा। सुरुचि सुबास सरस अनुरागा॥  
अमिअ मूरिमय चूरन चारू। समन सकल भव रुज परिवारू॥1॥  

<details><summary>भावार्थ</summary>

मैं गुरु महाराज के चरण कमलों की रज की वन्दना करता हूँ, जो सुरुचि (सुन्दर स्वाद), सुगन्ध तथा अनुराग रूपी रस से पूर्ण है। वह अमर मूल (सञ्जीवनी जडी) का सुन्दर चूर्ण है, जो सम्पूर्ण भव रोगों के परिवार को नाश करने वाला है॥1॥  
</details>

सुकृति सम्भु तन बिमल बिभूती। मञ्जुल मङ्गल मोद प्रसूती॥  
जन मन मञ्जु मुकुर मल हरनी। किएँ तिलक गुन गन बस करनी॥2॥  

<details><summary>भावार्थ</summary>

वह रज सुकृति (पुण्यवान्‌ पुरुष) रूपी शिवजी के शरीर पर सुशोभित निर्मल विभूति है और सुन्दर कल्याण और आनन्द की जननी है, भक्त के मन रूपी सुन्दर दर्पण के मैल को दूर करने वाली और तिलक करने से गुणों के समूह को वश में करने वाली है॥2॥  
</details>

श्री गुर पद नख मनि गन जोती। सुमिरत दिब्य दृष्टि हियँ होती॥  
दलन मोह तम सो सप्रकासू। बडे भाग उर आवइ जासू॥3॥  

<details><summary>भावार्थ</summary>

श्री गुरु महाराज के चरण-नखों की ज्योति मणियों के प्रकाश के समान है, जिसके स्मरण करते ही हृदय में दिव्य दृष्टि उत्पन्न हो जाती है। वह प्रकाश अज्ञान रूपी अन्धकार का नाश करने वाला है, वह जिसके हृदय में आ जाता है, उसके बडे भाग्य हैं॥3॥  
</details>

उघरहिं बिमल बिलोचन ही के। मिटहिं दोष दुख भव रजनी के॥  
सूझहिं राम चरित मनि मानिक। गुपुत प्रगट जहँ जो जेहि खानिक॥4॥  

भावार्थ:-उसके हृदय में आते ही हृदय के निर्मल नेत्र खुल जाते हैं और संसार रूपी रात्रि के दोष-दुःख मिट जाते हैं एवं श्री रामचरित्र रूपी मणि और माणिक्य, गुप्त और प्रकट जहाँ जो जिस खान में है, सब दिखाई पडने लगते हैं-॥4॥  