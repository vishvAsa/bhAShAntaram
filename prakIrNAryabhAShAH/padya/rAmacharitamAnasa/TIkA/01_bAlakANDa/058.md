+++
title = "058"

+++
## दोहा
सती बसहिं कैलास तब अधिक सोचु मन माहिं।  
मरमु न कोऊ जान कछु जुग सम दिवस सिराहिं॥58॥  

भावार्थ:-तब सतीजी कैलास पर रहने लगीं। उनके मन में बडा दुःख था। इस रहस्य को कोई कुछ भी नहीं जानता था। उनका एक-एक दिन युग के समान बीत रहा था॥58॥  


<div class="audioEmbed"  caption="AIR-वाचनम्" src="https://archive
.org/download/rAmcharitmAnas-AIR/EPI-026.mp3"></div>

## चौपाई
नित नव सोचु सती उर भारा। कब जैहउँ दुख सागर पारा॥  
मैं जो कीन्ह रघुपति अपमाना। पुनि पतिबचनु मृषा करि जाना॥1॥  

भावार्थ:-सतीजी के हृदय में नित्य नया और भारी सोच हो रहा था कि मैं इस दुःख समुद्र के पार कब जाऊँगी। मैन्ने जो श्री रघुनाथजी का अपमान किया और फिर पति के वचनों को झूठ जाना-॥1॥  

सो फलु मोहि बिधाताँ दीन्हा। जो कछु उचित रहा सोइ कीन्हा॥  
अब बिधि अस बूझिअ नहिं तोही। सङ्कर बिमुख जिआवसि मोही॥2॥  

भावार्थ:-उसका फल विधाता ने मुझको दिया, जो उचित था वही किया, परन्तु हे विधाता! अब तुझे यह उचित नहीं है, जो शङ्कर से विमुख होने पर भी मुझे जिला रहा है॥2॥  

कहि न जाइ कछु हृदय गलानी। मन महुँ रामहि सुमिर सयानी॥  
जौं प्रभु दीनदयालु कहावा। आरति हरन बेद जसु गावा॥3॥  

भावार्थ:-सतीजी के हृदय की ग्लानि कुछ कही नहीं जाती। बुद्धिमती सतीजी ने मन में श्री रामचन्द्रजी का स्मरण किया और कहा- हे प्रभो! यदि आप दीनदयालु कहलाते हैं और वेदों ने आपका यह यश गाया है कि आप दुःख को हरने वाले हैं, ॥3॥  

तौ मैं बिनय करउँ कर जोरी। छूटउ बेगि देह यह मोरी॥  
जौं मोरें सिव चरन सनेहू। मन क्रम बचन सत्य ब्रतु एहू॥4॥  

भावार्थ:-तो मैं हाथ जोडकर विनती करती हूँ कि मेरी यह देह जल्दी छूट जाए। यदि मेरा शिवजी के चरणों में प्रेम है और मेरा यह (प्रेम का) व्रत मन, वचन और कर्म (आचरण) से सत्य है,॥4॥  
