+++
title = "02 चौपाई"

+++
चितवति चकित चहूँ दिसि सीता। कहँ गए नृप किसोर मनु चिन्ता॥  
जहँ बिलोक मृग सावक नैनी। जनु तहँ बरिस कमल सित श्रेनी॥1॥  

<details><summary>भावार्थ</summary>

सीताजी चकित होकर चारों ओर देख रही हैं। मन इस बात की चिन्ता कर रहा है कि राजकुमार कहाँ चले गए। बाल मृगनयनी (मृग के छौने की सी आँख वाली) सीताजी जहाँ दृष्टि डालती हैं, वहाँ मानो श्वेत कमलों की कतार बरस जाती है॥1॥  
</details>

लता ओट तब सखिन्ह लखाए। स्यामल गौर किसोर सुहाए॥  
देखि रूप लोचन ललचाने। हरषे जनु निज निधि पहिचाने॥2॥  

<details><summary>भावार्थ</summary>

तब सखियों ने लता की ओट में सुन्दर श्याम और गौर कुमारों को दिखलाया। उनके रूप को देखकर नेत्र ललचा उठे, वे ऐसे प्रसन्न हुए मानो उन्होन्ने अपना खजाना पहचान लिया॥2॥  
</details>

थके नयन रघुपति छबि देखें। पलकन्हिहूँ परिहरीं निमेषें॥  
अधिक सनेहँ देह भै भोरी। सरद ससिहि जनु चितव चकोरी॥3॥  

<details><summary>भावार्थ</summary>

श्री रघुनाथजी की छबि देखकर नेत्र थकित (निश्चल) हो गए। पलकों ने भी गिरना छोड दिया। अधिक स्नेह के कारण शरीर विह्वल (बेकाबू) हो गया। मानो शरद ऋतु के चन्द्रमा को चकोरी (बेसुध हुई) देख रही हो॥3॥  
</details>

लोचन मग रामहि उर आनी। दीन्हे पलक कपाट सयानी॥  
जब सिय सखिन्ह प्रेमबस जानी। कहि न सकहिं कछु मन सकुचानी॥4॥  

<details><summary>भावार्थ</summary>

नेत्रों के रास्ते श्री रामजी को हृदय में लाकर चतुरशिरोमणि जानकीजी ने पलकों के किवाड लगा दिए (अर्थात नेत्र मूँदकर उनका ध्यान करने लगीं)। जब सखियों ने सीताजी को प्रेम के वश जाना, तब वे मन में सकुचा गईं, कुछ कह नहीं सकती थीं॥4॥
</details>

