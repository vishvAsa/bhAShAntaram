+++
title = "02 चौपाई"

+++
अति प्रसन्न रघुनाथहि जानी। पुनि नारद बोले मृदु बानी॥  
राम जबहिं प्रेरेउ निज माया मोहेहु मोहि सुनहु रघुराया॥1॥  

<details><summary>भावार्थ</summary>

 श्री रघुनाथजी को अत्यन्त प्रसन्न जानकर नारदजी फिर कोमल वाणी बोले- हे रामजी! हे रघुनाथजी! सुनिए, जब आपने अपनी माया को प्रेरित करके मुझे मोहित किया था,॥1॥  
</details>

तब बिबाह मैं चाहउँ कीन्हा। प्रभु केहि कारन करै न दीन्हा॥  
सुनु मुनि तोहि कहउँ सहरोसा। भजहिं जे मोहि तजि सकल भरोसा॥2॥  

<details><summary>भावार्थ</summary>

 तब मैं विवाह करना चाहता था। हे प्रभु! आपने मुझे किस कारण विवाह नहीं करने दिया? (प्रभु बोले-) हे मुनि! सुनो, मैं तुम्हें हर्ष के साथ कहता हूँ कि जो समस्त आशा-भरोसा छोडकर केवल मुझको ही भजते हैं,॥2॥  
</details>

करउँ सदा तिन्ह कै रखवारी। जिमि बालक राखइ महतारी॥  
गह सिसु बच्छ अनल अहि धाई। तहँ राखइ जननी अरगाई॥3॥  

<details><summary>भावार्थ</summary>

 मैं सदा उनकी वैसे ही रखवाली करता हूँ, जैसे माता बालक की रक्षा करती है। छोटा बच्चा जब दौडकर आग और साँप को पकडने जाता है, तो वहाँ माता उसे (अपने हाथों) अलग करके बचा लेती है॥3॥  
</details>

प्रौढ भएँ तेहि सुत पर माता। प्रीति करइ नहिं पाछिलि बाता॥  
मोरें प्रौढ तनय सम ग्यानी। बालक सुत सम दास अमानी॥4॥  

<details><summary>भावार्थ</summary>

 सयाना हो जाने पर उस पुत्र पर माता प्रेम तो करती है, परन्तु पिछली बात नहीं रहती (अर्थात्‌ मातृ परायण शिशु की तरह फिर उसको बचाने की चिन्ता नहीं करती, क्योङ्कि वह माता पर निर्भर न कर अपनी रक्षा आप करने लगता है)। ज्ञानी मेरे प्रौढ (सयाने) पुत्र के समान है और (तुम्हारे जैसा) अपने बल का मान न करने वाला सेवक मेरे शिशु पुत्र के समान है॥4॥  
</details>

जनहि मोर बल निज बल ताही। दुहु कहँ काम क्रोध रिपु आही॥  
यह बिचारि पण्डित मोहि भजहीं। पाएहुँ ग्यान भगति नहिं तजहीं॥5॥  

<details><summary>भावार्थ</summary>

 मेरे सेवक को केवल मेरा ही बल रहता है और उसे (ज्ञानी को) अपना बल होता है। पर काम-क्रोध रूपी शत्रु तो दोनों के लिए हैं।(भक्त के शत्रुओं को मारने की जिम्मेवारी मुझ पर रहती है, क्योङ्कि वह मेरे परायण होकर मेरा ही बल मानता है, परन्तु अपने बल को मानने वाले ज्ञानी के शत्रुओं का नाश करने की जिम्मेवारी मुझ पर नहीं है।) ऐसा विचार कर पण्डितजन (बुद्धिमान लोग) मुझको ही भजते हैं। वे ज्ञान प्राप्त होने पर भी भक्ति को नहीं छोडते॥5॥  
</details>

